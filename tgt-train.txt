Amu kigonde eunekwak che chang’ kotet ng’alek agobo tuguchoto kigosulda eng’ kwenunnyo , 
ko u ye kigogonech , che ki baorinik che kigeer koboch taunet , ak che ki kiboitinik che bo ng’olyot , 
kiageer agane ale, mie atetun eng’ siret, ko kaanai agane ole kibiitunda tuguk tugul koboch taunet, ee, inye, ne i toogunot Teopilo; 
si kobiit inai eng’ iman , ng’alechato kiginetin .
Kimi eng’ betusiek che bo Herod , laitoriatab Judea , tisiindet age ne kigiguure Sakaria , ne bo ripsetab Abija : ak kitinyei osotiot ne kisalu gab Aron , ak kigiguure kainennyi Elisabet . 
Ak ki bo iman ichek tuwai eng’ taitab Jehovah , ak kibendate ng’atutik tugul ak karureiywek che bo Kiptaiyat , ama tinyei lelut . 
Ak kima kotinyei lakwa , amu ki son Elisabet , ak kiga koosegitu tuwai .
Ak ye kita koyaei boisietab tiseinatet eng’ taitab Jehovah , ko u tetetab ripsennyi , 
ko u biteetab boisietab tiseinatet , ko kigilewen inendet kwo hekalutab Kiptaiyat kobeel nyamdutik . 
Ak kimi sang’ tuiyet komugul ne bo bik , kosaei eng’ sait ne kibeele nyamdutik . 
Ak kimong’ji malakaiyatab Kiptaiyat kotonone komostab tai ne bo kapkorosut ne kibeele nyamdutik . 
Ak kingogeer Sakaria inendet koarogen ak koiyweis . 
Ago kilenji malaikaiyat inendet , Ameiyweisie , Sakaria : amu kogegasun someng’ung’ , ak ta kosigun osotiondeng’ung’ Elisabet werit , ak iguure kainennyi Johana . 
Ak inyoru boiboiyet ak kagasetab ge ; ak boiboitu bik che chang’ eng’ sigennyi . 
Amu tun egu ne o eng’ taitab Kiptaiyat , ama eei divaik anan maiyek ; ago kinyiiti Tamirmiriet ne Tilil , koboch komi moetab kamet . 
Ak koweekyi lagokab Israel che chang’ Kiptaiyat Jehovah nenywa . 
Ak kowendot eng’ taitab togennyi eng’ tamirmiriet ak kimnatetab Elija , si koweech mugulelwek che bo kwanisiek kotokyigei lagok , ak kowelel ngelelik si kobendat eng’ ng’omnatetab che bo iman ; si kochopchi Kiptaiyat bik che chobotin .
Ak kilenji Sakaria malaikaiyat, Anae nee ng’olyondonito? Amu koaositu , ak kigotar kenyisiek che chang’ osotiondennyu . 
Ak kiwolji malaikaiyat kolenji , A Gabriel , ne atononi eng’ taitab Jehovah ; kagiyokwa ang’alalun , ak aibun logoiywechu miachen . 
Ak keero , namoksein kut , amemuchi ing’alal , agoi tun betut ne biitu ng’alechu , amu ma iyan ng’alekyuk , che tun isuldoi eng’ betusiekwak .
Ak kiigen bik Sakaria , kot kokwong’io , amu kiigagei eng’ hekalut . 
Ak ye kingomong’ sang’ , koma komuch kong’alalji ichek , ak kinai ichek kole , kagogeer kaborunet ne bo kwong’et eng’ hekalut : ak king’alaljine bichoto eut , ak kiteb ko namat kut .
Ak ye kingogesgei betusiekab otisiennyi , kwo ga . 
Ak ye kingogesgei betusiechoto komanach osotiondennyi Elisabet ; ak kiunygei arawek mut , ak komwa kole , 
Koyaiywa ko u nito Kiptaiyat eng’ betusiek che kiibwata , si koistoena reng’sennyu eng’ bik .
Kiiyokto Jehovah malaikaiyat Gabriel eng’ arawetab lo kwo nganaset ne bo Galili , ne kiguure Nasaret , 
kwo oldab chepto bergeiyat ne kiga kechamji murenet age ne kiguure Josep , ne bo gotab Daudi ; ak kigiguure bergeiyandanato Maria . 
Ak kinyo ole mi cheboto , ak kolenji , Chamge , inye ne i chamat mising’ , mi Kiptaiyat koboten .
Ago kiimgei mising’ inendet eng’ mwaonato, ak kiibwat kole, egu nee kagatonikab ngalechu ? 
Ak kilenji malaikaiyat inendet , Ameiywei , Maria : amu kainyoru chamet eng’ Jehovah . 
Ak keero , imanachi , ak isich werit , ak tun iguure kainennyi JESU . 
Egu ne o inendet , ak tun kiguure Weritab Inendet ne Toror Mising’ : ak kigochin Kiptaiyat Jehovah ng’echeretab laitornatet ne bo kwandanyi Daudi : 
ak tun laitorane gotab Jakobo koigeny ; ama tinyei ole igesunegei bounatennyi .
Ak kilenji Maria malaikaiyat , Egundoi ano ng’olyondoni , amu mangen muren ? 
Ak kiwolji malaikaiyat kolenji , Nyonjinin Tamirmiriet ne Tilil ak kouurin kamuktaetab Inendet ne Toror Mising’ : noto anyun kiguure ne tilil , Weritab Jehovah , inendet ne tun kisichei . 
Ak keero , managat agine Elisabet tupcheng’ung’ , tun sichei werit eng’ osindanyi : ne bo lo arawani eng’ inendet ne kigiguure son . 
Amu mami ng’olyo ne bunu Jehovah ne ma kim . 
Ak kile Maria , Keero , a chepto ne otwogindetab Kiptaiyat ; ingeyaiywa ko u ng’olyondeng’ung’ . Ak kiwa malaikaiyat kobagakta inendet .
King’eet anyun Maria eng’ betusiechoto kwo kochakta emetab tulonok , agoi nganasetab Juda ; 
ak kiwa agoi gotab Sakaria ak kogat Elisabet . 
Ak ye kingogas Elisabet kagatetab Maria , koureren lakwet eng’ moennyi ; kinyi anyun Tamirmiriet ne Tilil Elisabet ; 
ak komwa eng’ kutit ne o , kole , Iberurot inye eng’ kobogorisiek , ak iberurot inendet ne isiche . 
Ak katepto ano kot anyoru nito , kot konyonja kametab Kiptaiyandennyu ? 
Amu , keero , ye kangoit itikyuk kutitab kagateng’ung’ , koureren lakwet eng’ moennyu eng’ boiboiyet . 
Ak baibai kobogoriondonoto iyani ; amu tun isuldoi tuguk che kigemwachi inendet che bunu Kiptaiyat .
Ak kile Maria , Itorori sobondanyu Kiptaiyat ,
Ak kagobaibait tamirmiriennyu eng’ Jehovah Yetindennyu .
Amu kagogeer nyerotietab otwogindennyi ne chepto : Amu , ogeero , koboch ra koguurena ibinwek tugul ne baibai .
Amu kagoyaiywa inendet ne bo kamuktaet tuguk che eechen ; Ak tilil kainennyi .
Tebyei rirenennyi eng’ ibinwek agoi ibinwek Eng’ icheget che konyiti inendet .
Kigobor kimnatet eng’ eunnyi ; Ak kigoiyesta che menotik eng’ kabwatutikab mugulelwekwak .
Kagochoor bounik eng’ ng’echerokwak , Ak kagoeet che nyerotin .
Kagobae che amei rubet tuguk che miachen : Ak kagoon magorek koba buch .
Kagotoret otwogindennyi Israel , Si kobwat rirenetab ge ,
Ko u ye king’alalji kwanisiekyok , Eng’ Abraham ak iyotennyi agoi koigeny .
Ak kitebi Maria koboto Elisabet ne negit arawek somok ; yeityo koweek kwo ga .
Kiit anyun betut ne sigisie Elisabet ; kosich werit . 
Ak kogas bikab kokwennyi ak bikab orennyi kole kagotesyi Kiptaiyat rirenennyi kwonyoto ; ak kiboiboitu koboto inendet .
Ak kingoit betut ne bo sisiit , kobwa ichek koyatita lakwet ; kimachei koguure Sakaria , kemwaitae kainetab kwandanyi . 
Ak kiwol kamet kole , Achicha ; kiguure Johana . 
Ak kilenji ichek inendet , Mami chi eng’ oreng’wong’ ne keguure kainanato . 
King’alaljine ichek eut kwanitab lakwet , koteebe kainet ne machei ketochi . 
Kosom kit ne kisirei , ak kisir , kole , Johana kainennyi . Ak kikwong’io tugul . 
Koyatak anyun kutinnyi ngunoto , ak kotiagak ng’elyeptanyi , ak kitwek kolos Jehovah . 
Ak kinyonji kaiyweisiet tugul che kimenyei komoswekwak ; ak kigimwaita ng’alechuto tugul koyom emetab tulonok ne bo Judea . 
Ak kigonore mugulelwekwak ng’alechato ichek tugul che kigas , kole , Tun egu nee anyun lakwani ? Amu kimi koboto inendet eutab Kiptaiyat .
Kinyi anyun Tamirmiriet ne Tilil kwandanyi Sakaria , ak kimaoten , kole ,
Iberurot Kiptaiyat , Jehovah ne bo Israel ; Amu kagorutochi bikyik ak koyachi katiaget ichek ,
Kagong’eetwech kuinetab yetunet Eng’ gotab Daudi kiboitiondennyi
(Ko u ye kimwa eng’ kutuswekab maotikyik che tililen che kimi koboch ko kagitoi ng’ony) ,
Si kosoruech eng’ bunikyok , ak eng’ eunekab tugul che wechech ;
Si korire kwanisiekyok , Ak kobwat kayomisennyi ne tilil ;
Kayosiet ne kiiyosiechi kwandanyo Abraham ,
Si kobiit kogonech , ko kagosoruech eng’ eunekab bunikyok , Keboisiechi inendet ama eng’ kaiyweisiet ,
Eng’ tililindo ak eng’ imanda eng’ tainnyi eng’ betusiekyok tugul.
Ee lakwani , kiguurenen maotiotab Inendet ne Toror Mising’ : Amu iwendi eng’ taitab Kiptaiyet indoi , si kobiit ichob ortinwekyik ;
Si igochi bikyik naet ne bo yetunet Eng’ nyoetab kaat ne bo tengekwogikwak ,
Amu muguleldo ne riregei ne bo Jehovah nenyo , Si kochorjech lapkeiyet ne bunu barak ,
Si koluuchi icheget che tebyei eng’ mesundeito ak che mi uruetab meet ; Si kondochi kelyekyok kot koit oretab kalyet .
Ak kiner lakwanato , ak kotesak kimnatet eng’ tamirmiriet , ak kimeng’oti surkwen agoi betut ne kiiborjigei Israel .
Kibun anyun ng’atutiet Kaisari Agusto eng’ betusiechoto , kole , kesir kainaikab bik tugul . 
Ne bo tai sirisioni ye ki bounindetab Suria , Kurenio . 
Kiba anyun tugul si kesir , chi tugul eng’ nganasennyi .
Kitogos agine Josep eng’ Galili , kobunu nganasetab Nasaret , agoi Judea , kot koit nganasetab Daudi , ne kiguure Betlehem , amu ki bo inendet gotab Daudi , ak ki bo orennyi ; 
si kobiit kesir inendet koboto murerennyi Maria , ne ki chio . 
Ak kiit sigetab lakwet , kota komi oloto . 
Ak kisich werinnyi ne bo tai ; ak kolaakyi ngoroikab lakwandit , ak komogonji kaptugut , amu kima komi boroindo eng’ gotab toek .
Ak kimi emonoto mestowek che kitebyei eng’ kewet koribei akwenywa ne bo kechirek kemoi . 
Ak kitonon malaikaiyatab Kiptaiyat eng’ ole negite ichek , ak kiiluuchi lilindab Kiptaiyat komoswekwak tugul : koiyweis anyun mising’ . 
Ak kilenji malaikaiyat ichek , Amoiyweisie ; ogeero , aibwok logoiywek che miach che bo boiboiyet ne o ne ityin bik tugul : 
amu kagisikwok Yetindet rani , eng’ nganaset ne bo Daudi , noto Kristo Kiptaiyat . 
Ak nit kaborunet eng’ okwek : Onyoru lakwet ko kagilaakyi ngoroikab lakwandit , korue moinget ne amisie tuga .
Ak kimi eng’ sainato koboto malaikaiyandanato chang’indab lugosiekab kipsengwet che kiilosu Jehovah kolen ,
Bo teegisto Jehovah , eng’ ole toror mising’ , Ak kalyet eng’ ng’ony eng’ bik che chamotin eng’ inendet .
Ak kingo kagoweek malaikaisiek koba kipsengwet , kolenjigei mestowechoto , Ongebe nguno agoi Betlehem , si kobiit kegeer ng’olyondonito kagoyaak , ne kagoboruech Kiptaiyat .
Ak kibwa anyun kochok , ak kinyor Maria ak Josep , ak lakwet korue moinget ne amisie tuga . 
Ak ye kingogeer kobarta mwaet ne kaga kemwachi agobo lakwanato . 
Ak kikwong’io tugul che kigas ng’alechato kimwachi mestowek . 
Ago kirib Maria ng’alechato tugul , kobwatoti eng’ muguleldanyi . 
Ak kiweek anyun mestowek , kotorori Jehovah ak kolosunoti eng’ tuguk tugul che kagogas ak che kagogeer , ko u ye kaga kemwachi .
Ak kingoit betusiek sisiit che kiyatitoe inendet , keguure kainennyi JESU , ko u ye kiga kotochi malaikaiyat kotomo kemanach .
Ak kingo kagobata betusiekab katililenywa ko u Ng’atutietab Musa , komut inendet konyo Jerusalem , si kogochi Kiptaiyat 
(ko u ye kigisir eng’ Ng’atutietab Kiptaiyat , kele , Kiguure ne itabanat agobo Kiptaiyat werit age tugul ne yatei iyotet) , 
ak kogoito korosiot ko u ye kigimwa eng’ Ng’atutietab Kiptaiyat , kele , Cheptugenik aeng’ , anan arek aeng’ che bo cheptugenik .
Ogeero , kimi chito age Jerusalem , ne kigiguure Simeon ; ak ki chito ne bo iman ak kigonyiti Jehovah , ne kiigeni kagaigaetab Israel : ak kitebe Tamirmiriet ne Tilil inendet . 
Ak kiga kong’ang’ji inendet Tamirmiriet ne Tilil , kole , mageerei meet , kotom kogeer Kristo ne bo Kiptaiyat . 
Kinyo anyun hekalut eng’ Tamirmiriet : ak ye kingomut sigik lakwet Jesu , si kobiit koyachi inendet ko u biteetab Ng’atutiet , 
konam anyun lakwet eng’ eunekyik , ak kolos Jehovah , kole ,
Ee , Kiptaiyat , ichamjini nguno otwogindeng’ung’ kwo Eng’ kalyet , ko u ng’olyondeng’ung’ ;
Amu kagogeer konyekyuk yetuneng’ung’ ,
Ne kiichob eng’ taitab bik tugul ;
Lapkeiyet ne bo ng’ang’utiet ne king’ang’jin Bororiosiek , Ak torornatetab biguk Israel .
Ak kikwong’io Josep ak kametab lakwet agobo tuguchoto kagimwa agobo inendet ; 
ak kiiberur Simeon ichek, ak kolenji Maria kamennyi , Keero , kaginde lakwani si kobutyo che chang’ ak kong’eetyo che chang’ eng’ Israel ; asi koek kaborunet ne tun kiesioi ; 
(ee agot inyendet ko tun torei rotwetab chok muguleldang’ung’ ;) si kobiit kong’ang’ogis kabwatutikab mugulelwekab bik che chang’ .
Ak kimitei agine Ana , chebo Panuel , ne ki maotio , ne bo oretab Aser (ne kiga koosit mising’ ; kitebi ak manong’otiot kenyisiek tisab koboch ngitun . 
Ak kitebi ko mosok kenyisiek tamanwogik sisiit ak ang’wan) , ko mamandoi eng’ hekalut , ak kolosu , koboto karugutetab ge , ak somutik , kemoi ak bet . 
Ak kinyo eng’ sainato ak kogochi Jehovah kongoi , ak king’alalji tugul che kiigeni katiaget eng’ Jerusalem agobo inendet .
Ak kingo kagoges tugul ko u Ng’atutietab Kiptaiyat , koweektagei koba Galili , agoi nganasenywa Nasaret . 
Ak kiner lakwet , ak kotesak kimnatet , ak kinyi ng’omnatet : ak kimi mieindab Jehovah koboto inendet .
Kicham kobendi sigikyik kenyit age tugul Jerusalem eng’ igorta ne bo paska . 
Ak ye ki bo kenyisiek taman ak aeng’ , kotogosta ichek koba Jerusalem ko u biteet ne bo igorta ; 
ak ye kingowong’ betusiek , ye kiweeksei , kong’et lakwet Jesu eng’ Jerusalem : ak kima nai sigikyik ; 
ago kilen mi koboto bik che kibendi tugul , koba anyun bandab betut komugul ; ak kicheng’ inendet eng’ kwenutab bikab orenywa ak che kiingengei : 
ak ye kimanyor inendet , koweektagei Jerusalem , kocheng’at .
Ak ye kingogesgei betusiek somogu , konyorji inendet hekalut , kotebyei eng’ kwenutab konetik , koepchin it ng’alekwak , ak koteepse icheget : 
ak kikwong’io ichek tugul che kiepchin it inendet amu naennyi ak wolunaikyik . 
Ak ye kingogeer inendet , kokwong’io : ak kilenji kamennyi inendet , Lakwani , kalya si iyaiywech ko u ni ? Keero , kogicheng’in ane ak kwandang’ung’ eng’ arogenet . 
Ak kilenji ichek , Amu nee si ocheng’a ? Ma onai ole kanyolja atebe boisietab Baba ? 
Kima iguiyo ichek ng’olyondonoto kamwachi .
Kichorgei anyun koboto icheget , ak kiit Nasaret ; ak kigase it ichek : ak kigonor kamet ng’alechato tugul eng’ muguleldanyi . 
Kitesak ng’omnatetab Jesu , ak etunatet , ak mieindo eng’ Jehovah ak eng’ bik .
Ak eng’ kenyit ne bo taman ak mut ne bo laitornatetab Tiberio Kaisari , ye ki bounindet ne bo Judea Pontio Pilato , ak Herod ko ki kiruogindet ne bo Galili , ak ki kiruogindetab Iturea ak Trakoniti Pilipu ng’etab kametab Herod , ak ki Lusania kiruogindet ne bo Abilene , 
eng’ betusiek che bo tiseinatet ne o ne bo Anas ak Kaiapa , koityi anyun ng’olyotab Jehovah Johana weritab Sakaria eng’ surkwen . 
Ak kinyo komoswek tugul che bo tabanwekab Jordan , koamdooti kabatisanetab sigunet agobo nyoetab kaat ne bo tengekwogik ; 
ko u ye kigisir eng’ bukuitab ng’alekab maotiot Isaia , kele , Kutitab chi ne ititeni eng’ surkwen kolen , Ochob oretab Kiptaiyat , Olititoti ole bunoti .
Tun kilong’u atebwet age tugul , Ak tun kiribribi tulwet age tugul ne o ak ne ming’in : Ak tun kilititi che kunuren , Ak kichaboi ortinwek che sing’ortot :
Ak tun keerei bik tugul yetunetab Jehovah.
Kimwachi anyun tuiyosiek che kibendi ole mi inendet , si kobatisan , kolenji , Ee okwek lagokab erenokab ng’wonet , ng’o ne kagoteeiywok omweune nereknatet ne tun nyonei ? 
Oii anyun logoek che nyoljin sigunet , amotau omwa eng’ mugulelwekwok ole , Kitinye kwandanyo Abraham : amu amwawok ale , eng’ koichu komuchi Jehovah kong’eetyi Abraham lagok . 
Agot nguno ko kaginde aiywet tigitikab ketik : noto anyun , ketit age tugul ne maiyei logoek che miach , keebei , ak kewirji ma .
Ak kiteebe inendet tuiyosiek kole , Kiyai nee anyun ? 
Ak kiwolji ichek kolenji , Inendet ne tinyei sumotik aeng’ , kogochi ne matinyei ; ak ingoyai ko u noto agine ne tinyei amitwogik . 
Ak kibwa agichek taagikab aisurut si kibatisan , ak kolenji inendet , Konetindoni , kiyai nee ? 
Ak kimwachi ichek kolenji , Amomage bik tuguk che siirei che kiging’at . 
Ak kiteebe askarik agichek kolenji , Kiyai nee anyun achek ? Ak kilenji , Amomu chi age tugul , anan orebe chi kiy ; ago ingoyamak melekwekwok .
Ak kingota kogeni bik kit ne biitu , ak kogereri met eng’ mugulelwekwak bik tugul agobo Johana , kolen ngo tos Kristo inendet ; 
kowolji Johana ichek tugul kolenji , Abatisanok eng’ beek iman ; ago nyonei inendet ne kim kosiira , ne manyoljina atiach anokab kweonikyik : ibatisanok inendet eng’ Tamirmiriet ne Tilil ak mat : 
tinyei keibet eng’ eunnyi , ak kotilili komie ruanyut , ak koyumji nganok chogennyi ; ago beelei metetek eng’ mat ne ma misoksei .
Kiamji anyun bik logoiywek che miach koboto kotigonutik alak che chang’ . 
Ago ye kingo kagoger kong’ Johana kiruogindet Herod agobo Herodia , osotiotab ng’etab kam , ak agobo tuguk tugul che yaachen che kiga koyai Herod , 
kotesyi nito anyun chun tugul , noto ko kiger Johana eng’ korgoret .
Ak ye kingo kagibatisan bik tugul , ak ko kagibatisan Jesu agine , ak ye kisaei , koyatak kipsengwet , 
ak kochorjigei inendet Tamirmiriet ne Tilil , eng’ kergeindab cheptuget , ak komong’une kutit kipsengwet kole , Inyendet ko i Werinnyu , chamanennyu ; abaibai mising’ eng’ inye .
Ak kingotau Jesu konetisiei , ko ki negit kenyisiek sosom , (kolen ichek abere) weritab Josep , weritab Heli , 
weritab Matat , weritab Lawi , weritab Melki , weritab Janai , weritab Josep , 
weritab Matatia , weritab Amos , weritab Nahum , weritab Esli , weritab Nagai , 
weritab Maat , weritab Matatia , weritab Semein , weritab Josek , weritab Joda , 
weritab Joanan , weritab Resa , weritab Serubabel , weritab Sealtiel , weritab Neri , 
weritab Melki , weritab Adi , weritab Kosam , weritab Elmadam , weritab Er , 
weritab Jose , weritab Elieser , weritab Jorim , weritab Matat , weritab Lawi , 
weritab Simeon , weritab Juda , weritab Josep , weritab Jonam , weritab Eliakim ,  
weritab Melea , weritab Mena , weritab Matata , weritab Natan , weritab Daudi , 
weritab Jesii , weritab Obed , weritab Boas , weritab Salmon , weritab Nason , 
weritab Aminadab , weritab Armi , weritab Hesron , weritab Peres , weritab Juda , 
weritab Jakobo , weritab Isak , weritab Abraham , weritab Tera , weritab Nahor , 
weritab Serug , weritab Reu , weritab Peleg , weritab Eber , weritab Sela , 
weritab Kainan , weritab Arpaksad , weritab Sem , weritab Noa , weritab Lamek , 
weritab Metusela , weritab Enok , weritab Jared , weritab Maalaleel , weritab Kainan , 
weritab Enos , weritab Set , weritab Adam , weritab Jehovah .
Ak kiweek Jesu kobunu Jordan ko nyiitat Tamirmiriet ne Tilil , ak kiimut Tamirmiriet kwo surkwen 
ak kotebi betusiek artam koyomei oindet . Ak ma am kiy eng’ betusiechoto : ak ye kingogesgei betusiechoto , koam rubet . 
Ak kilenji oindet , Ngo i Weritab Jehovah , ing’at koi koek makatiat . 
Ak kiwolji Jesu inendet kolenji , Kigisir kele , Masobei chi eng’ makatiat inegei .
Ak kiimut anyun oindet kotogosta , kwo koborji bororiosiek tugul che bo ng’ony eng’ sainato . 
Ak kilenji anyun oindet inendet , Agonin kimnatoni tugul , ak telunatenywa tugul ; amu kigigona ; ak agochini age tugul ne amakyini . 
Ngot iloswa anyun , eng’ tainnyu , kobunjinin tugul . 
Ak kiwolji Jesu kolenji , Kigisir kele , Ilosu Kiptaiyat Jehovah neng’ung’ , ak iboisiechi inendet inegei .
Kiimut anyun inendet Jerusalem , kwo kotonone kimonjogutab hekalut , ak kolenji , Ngo i Weritab Jehovah , iwirjige ng’ony eng’ yu : 
amu kigisir kele , Iyogu malaikaisiekyik agobo inye , si koribin :
ak Kotaachin eng’ eunekwak , Si marus koita keldang’ung’ .
Ak kiwolji Jesu kolenji , Kigimwa kele , Meyom Kiptaiyat Jehovah neng’ung’ . 
Ak ye kingoges oindet yomset age tugul , kobagakta inendet ne matia .
Koweek anyun Jesu Galili eng’ kimnatetab Tamirmiriet : ak kiyom logoiywek korotinwek tugul agobo inendet eng’ ole negite oloto . 
Ak kiinetisiei eng’ sunagogisiekwak , ak kiilos inendet bik tugul .
Kinyo anyun Nasaret , ole kinerjin : kiwa sunagogit , eng’ betutab sabato , ko u ye kicham kowendi , ak kotonon si kobiit kosoman . 
Ak kigigochi inendet bukuit ne mamanat ne bo maotiot Isaia . Ak king’any bukuit , konyor ole kigisir kele ,
Mi Tamirmirietab Kiptaiyat kobota , Ami kiila si kobiit aamji kibananok logoiywek che miach : Kiiyokwa si kobiit aamji luulenik katiaget, Asi kobiit kogeerto kipkoratinik , Ak atiach che kigiguoten .
Si kobiit aamda kenyit ne chamat eng’ Kiptaiyat .
Ak kimaman bukuit , ak koweekyi kogeny kiboitiot , ak koteb ng’ony : ak kiichiilji kong’ inendet bik tugul che kimi sunagogit . 
Ak kitoi kolenji bichoto , Kagosulda rani sirutioni eng’ itikwok . 
Ak kibaorianji tugul inendet , ak kokwong’io eng’ ng’alek che bo mieindo che kamong’une kutinnyi : ak kile ichek , Tos ma weritab Josep nito ?
Ak kiwolji ichek kolenji , Iman omwawa kalewenoni , Isoopge inye , chepkerichot : tuguk tugul che kigegas kele kiyaak eng’ Kapernaum , iyai choto agichek eng’ yu eng’ emoning’ung’ . 
Ak kilenji , Amwawok iman , ale , Mami maotiondo ne chamaksei eng’ emennyi . 
Ago amwawok iman ale , Kimi mosogik che chang’ Israel eng’ betusiek che bo Elija , yu kiga kiger kipsengwet kenyisiek somok ak arawek lo , yu kiga nyo rubet ne o emet tugul ; 
ago ma kiyokto Elija kwo oldab age eng’ ichek , kobate kiwa Sarepta eng’ emetab Sidon agoi oldab kwondo age ne ki mosok . 
Ak kimi che chang’ che kitinyei mogondosik eng’ Israel eng’ betusiekab maotiot Elisha ; ak kima kisoob chi eng’ ichek kobate Naaman inegei , Suriaindet . 
Ak kinyi neregek ichek tugul eng’ sunagogit ye kingogas ng’alechuto ; 
ak king’eetyo kotoorta inendet komanda eng’ nganaset , ak kiimut kwo tulwet barak ole kigiteech nganasenywa , kolen kotoortae chemng’esut . 
Ago kisiirtoe kwenunywa kwo .
Ak kichorjigei anyun Kapernaum , nganaset ne bo Galili . Ak kiinet bik eng’ betutab sabato : 
ak kikwong’io eng’ konetisiennyi ; amu kitinyei kimnatet ng’olyondennyi . 
Ak kimi chi sunagogit , ne kitinyei tamirmirietab oindet ne muruon ; ak kiwaach eng’ waagat ne o , 
kole , Bagaktech ! Kiting’ege nee ak inye , Jesu ne bo Nasaret ? Kenyo inye si ibarech ? Kaanain inye ale i Ne Tilil ne bo Jehovah . 
Ak kiger kong’ Jesu inendet, ak kolenji , Sis , ak imong’u eng’ inendet . Ak kingo kagowirji oindet kwenunywa , komong’une inendet anyun , komata koita kiy . 
Ak kikwong’io bichoto tugul , ak kong’alaljigei ichegei kole , Nee ng’olyondoni ? Amu kang’at eng’ kimnatet ak kamuktaet tamirmirik che muruonen , si komong’ . 
Ak kiyom anyun logoiywek komoswek tugul che bo emonoto agobo inendet .
Ak kimanda eng’ sunagogit ak kwo gab Simon . Kiamei kametab osotiotab Simon eset ne korom ; ak kisaisai bik Jesu agobo inendet . 
Ak kotonon eng’ ye negit , ak koger kong’ eset ; kibagakta anyun eset inendet : ak ngunoto kong’eet ak koboisiechi ichek .
Ak ye ki negit kororokta asista , komutyi bik tugul bikwak che kimiandos eng’ korotwek che terotin : ak kiigonoor eunekyik age tugul eng’ ichek , ak kosoob . 
Komong’une anyun oik bik che chang’ , kowaachei kolen , Inyendet ko i Weritab Jehovah . Koger kong’ Jesu icheget , ma chamji kotwek , amu kiingen ichek kole , inendet ko Kristo .
Ak ye kingo kagoeech , komong’ eng’ oloto kwo surkwen : ak kicheng’at tuiyosiek inendet , koba ole mi , komach icheget korany inendet kole , amat kwo kobagakta ichek . 
Ago kilenji ichek , Kanyolja aamda logoiywek che miach che bo bounatetab Jehovah eng’ nganasok alak agichek : amu kigiyokwa agobo noto . 
Ak kiamdaat anyun eng’ sunagogisiek che bo Galili .
Ak ye kingota kogiichi tuiyet inendet , ak kogasei ng’olyotab Jehovah , kotonon inendet eng’ ngegutab araraita ne bo Genesaret ; 
ak kigeer moingonik aeng’ che bo beek kotonondos eng’ ngegutab araraita : ago kiga kochorgei ramik koba komwet regereiywekwak che kiname njirenik . 
Ak kilany moinget age , ne ki bo Simon , kosom kole , konaktae kolooit kitigin eng’ ngegut . Ak kiteb ng’ony anyun ak konet tuiyosiek komi moinget .
Ak ye kingo kagoges ng’alalennyi , kolenji Simon , Ta ikweri moinget kwo ole chang’ beek , ak ochoorte regereiywekwok oramisie . 
Ak kiwol Simon kole , Kiptaiyandani , kogiboisie kemout komugul , ama kinyoru kiy : ago achoortoi regereiywot amu ng’olyondeng’ung’ . 
Ak ye kingo kagoyai ko u noto , konam njirenik ng’isiat ; kot kotoi kong’etyo regereiywekwak ; 
ak king’wech bik che kiboisiei tugul che kimi moinget age , kole kobwa kotoret . Kobwa anyun , ak konyiit moingonik tuwai , kot kotoi moingonik kosu .
Ago ye kingogeer Simon Petero , kobutyi kotung’oikab Jesu , ak kole , Istoenage , amu a chi ne bo tengek , ee Kiptaiyandani . 
Amu kikwong’ , ak tugul che kimi koboto inendet , agobo njirenik che kiga nam ; 
kikwong’io agichek Jakobo ak Johana , werikab Sebedi , che kiboisiei tugul koboto Simon . Ak kilenji Jesu Simon , Ameiyweisie ; koboch nguno iegu ne irame bik . 
Ak ye kingo kagoget moingonikwak kobwa ngegut , kobagakta tugul , ak kosub inendet .
Ak kingota komitei nganaset age , ogeero , chito ne ki nyiitat mogondosik : ak ye kingogeer inendet Jesu , kobut kosieb mo , ak kosaisai kole , Kiptaiyandani , ngicham , imuchi itilila .
Ak kiiyogoito Jesu anyun eunnyi , ak kotwa ak kole , Kaacham ; tililitu . Ak ngunoto kobagakta mogondosik inendet . 
Ak king’at anyun kolenji , Amat imwachi chi : ago ui ak iborjige tisiindet , ak igoite che bo katilileng’ung’ , ko u ye king’at Musa , koek baornatet eng’ icheget .
Ak kitesak mising’ koiyesta logoiywekyik : ak kiiyumgei tuiyosiek che chang’ kobwa si kogas ng’alekyik ak kisoob eng’ mianwekwak . 
Ago kiitabangei inegei kwo surkwen kosa .
Ak kiinetisiei eng’ betut age eng’ betusiechoto ; ak kimi Parisaik ak konetik che bo ng’atutik kotebyei eng’ oloto , che kibunu nganaset age tugul ne bo Galili ak ne bo Judea ak ne bo Jerusalem : ak kimi kamuktaetab Kiptaiyat koboto inendet kosoobe bik . 
Ak ogeero , kilau bik chito eng’ itogut ne ki meat borto : ak kicheng’ oret ne imute kwo go , ak konde inendet tainnyi . 
Ak ye kimata konyor ole imute kwo go amu chang’indab bik , kolany got barak , ak kochoortae inendet itogunnyi kobun ole kigisieb , agoi kwenut eng’ taitab Jesu . 
Ak kingogeer Jesu kayanenywa , kolenji , Chichi , kagenyoun kaat tengekwogiguk .
Ak kitoi sirik ak Parisaik kobwat agobo ng’olyondonoto kole , Ng’o nito mwaei ng’alechu yaachen ? Ng’o ne imuchi konyochi chi kaat tengekwogik kobate Jehovah inegei ? 
Ago ye kingonai Jesu anyun kabwatutikwak , kowolji kolenji , Obwati nee eng’ mugulelwekwok ? 
Nee ne nyamnyum , ngele , Kaginyoun kaat tengekwogiguk ; anan ngele , Ng’eet ak iwendote ? 
Ago si kobiit onai ole tinyei kimnatet Weritab chi eng’ ng’ony konyochi kaat bik tengekwogik (kolenji chito ne ki meat borto) , Amwaun ale , Ng’eet , ib itogung’ung’ ak iwe gong’ung’ . 
Ak king’eet ngunoto anyun eng’ tainywa , ak kiib kit ne karue , ak kwo gonnyi , kolosunoti Jehovah . 
Ak kokwong’io ichek tugul ak kolos Jehovah ; ak kinyi ichek kaiyweisiet , ak kole , Kagegeer rani tuguk che kikwong’e .
Ak kingobata tuguchu kwo kogeer taagindetab aisurut , ne kiguure Lawi , kotebyei eng’ ole kitaage aisurut , ak kilenji , Isubwa . 
Ak kibagakta tugul , ak kong’eet kosub inendet . 
Ak kichopchi Lawi inendet igorta ne o eng’ gonnyi ; ak kimi tuiyet ne o ne bo taagikab aisurut ak bik alak che kitebyei eng’ amisiet koboto inendet . 
Ak kiing’unyng’ung’ji Parisaik ak sirikwak alamalyennyi , kole , Kalya si oamisiei ak oeeisei koboto taagikab aisurut ak kiptengeginik ? 
Ak kiwolji Jesu kolenji , Mamage kiy chepkerichot bik che chamegei ; kobate che miandos . 
Kima anyo aguur che bo iman , ago kiptengeginik , si kosik .
Ak kilenji inendet , Irugutegei konyil che chang’ alamalyetab Johana , ak kosaei , ak yaei ko u noto agichek che bo Parisaik ; ago amisiei cheguk ak koeeisei . 
Ak kilenji Jesu ichek , Tos omuchi ogochi korugutgei che kogiguurji katunisiet , kota komi sandet koboto icheget ? 
Ago bwanei betusiek che tun kiistoe ichek sandet , korugutgei anyun eng’ betusiechoto .
Ak kimwachi ichek anyun kalewenet kogeny kolenji , Mami chi ne kerei akwot ne bo ngoriet ne leel ak konapchi ngoriet ne os ; amu ngo yai ko u noto ko kereri noto leel , ak kogeny , manamegei akwot ne leel ak ne os . 
Ama mi chi ne indoi divaik che leelach lolotinwek che osen ; ngo yai ko u noto ko kereri divaik lolotinwek , ak kotumdagei , ak kong’emogis lolotinwek . 
Ago kanyol kinde divaik che leelach lolotinwek che leelachen . 
Ama mi chi ne ngo kagoee divaik che bo keny ko ta komach che leelach : amu mwaei kole , Miachen che bo keny .
Ak kibunei mbarenikab bek eng’ betutab sabato ; ak kibagat alamalyennyi mesisekab bek , kobirir ak konyei . 
Ago kimwa alage che bo Parisaik kole , Amu nee si oyai eng’ betutab sabato ne ma chamdaat eng’ ng’atutik ? 
Ak kiwolji Jesu kolenji , Tom osoman agot ng’olyondoni , ne kiyai Daudi , ye kingoam rubet , koboto che kimitei ak inendet ; 
ak kiwa gotab Jehovah ak kocher makatinik che bo kabartaet , koam ak kobutyi che kimi koboto inendet agichek ; che ma chamdaat eng’ ng’atutik koam chi kobate tisiik ichegei ? 
Ak kimwachi ichek kolenji , Weritab chi ko kiptaiyatab sabato .
Ak kiwa sunagogit eng’ sabato age , ak konetis : ak kimi chi oloto , ne ki resot eunnyi ne bo tai . 
Ak kirib inendet sirik ak Parisaik kole , kogeer ngo tos isoob chi eng’ betutab sabato ; si konyor oret ne itaame . 
Ago kinai kabwatutikwak ; ak kolenji chichoto ne kitinyei eut ne resot , Ng’eet , tonon eng’ kwen . Ak king’eet kotonon . 
Ak kilenji Jesu ichek , Ateebenok , ale , Tos , chamdaat eng’ ng’atutik keyai ne mie eng’ sabato , anan keyai ne ya ? Kesor sobon , anan kebar ? 
Ak kigeerot Jesu bik tugul , yeityo kolenji chichoto , Chuul eung’ung’ . Ak kiyai ko u noto : ak kimieit eunnyi ko u ye konye . 
Ak kinerekso mising’ : ak king’alaljigei ichegei agobo kit ne itoi Jesu .
Kiwa Jesu anyun eng’ betusiechoto , tulwet kosa ; ak kisa Jehovah kemout komugul .
Ak ye kingoeech , koguur alamalyennyi : ak kilewen eng’ choto taman ak aeng’ , che kiguure kainenywa che kiyoktoi ; 
Simon , ne kiguure kainennyi ne bo aeng’ Petero , ak Andrea ng’etab kamet , ak Jakobo ak Johana , ak Pilipu ak Bartolomayo , 
ak Matayo ak Tomas , ak Jakobo weritab Alpayo ak Simon ne kigiguure Selote , 
Judas weritab Jakobo , ak Judas Iskariot , ne ki ng’wektaindet ;
ak kichortagei koboto icheget , ak kotonone ye ribrib , koboto tuiyet ne o ne bo alamalyennyi , ak bik che chang’ che kibunu Judea komugul ak Jerusalem , ak ngegutab nyanjet ole bo komostab Turo ak Sidon , che kibwanei kogasei inendet , ak kisoob eng’ mainwekwak ; 
ak kigisoob icheget che kiinyalili tamirmirik che muruonen . 
Ak kicheng’ tuiyet komugul kotwa inendet : amu kibunu inendet kamuktaet , ak kosoob ichek tugul .
Ak kigeerot alamalyennyi , ak kole , O boiboen okwek che o bonon : amu neng’wong’ bounatetab Jehovah . 
O boiboen okwek che amok rubet nguno : amu tun obiyong’dosi . O boiboen okwek che orirtosi nguno : amu tun ororitosi .
O boiboen okwek , ye wechok bik , ak kobesienogei , ak kochurok , ak kowirta kaineng’wong’ kole ya , agobo Weritab chi . 
Oboiboitu eng’ betunoto , ak otorombense eng’ boiboindo : amu , ogeero , o melektang’wong’ eng’ kipsengwet : amu kiyachi kwanisiekwak maotik ko u noto . 
Ago bwa okwek che o magore : Amu kaotaach kagaigaeng’wong’ . 
Bwa okwek , che o biyong’otin nguno : Amu tatun koamok rubet . Bwa okwek , che ororitosi nguno : Amu tatun oteitosi ak orirtosi . 
Bwa okwek , ye mwaei bik tugul che miach agobo okwek : Amu kigoyachi ko u noto kwanisiekwak maotik che bo lembech .
Ago amwawok okwek che ogase , ale , Ocham bunikwok , oyachi che miach ichek che wechok , 
oberur ichek che chubok , ak osachi ichek che usok . 
Ak inendet ne irabachin matanda age igochi matanda age ; ak inendet ne rebenen ngorieng’ung’ ko meete agot sumeng’ung’ . 
Igochi chi age tugul ne somin ; ak inendet ne rebenen tuguguk ko matata isom kogeny . 
Ak ko u ye omache koyaiywok bik , oyachi ak okwek ko u noto .
Ngocham anyun icheget che chamok , otinye kongoi nee ? Amu agot kiptengeginik kochamei agichek icheget che chamei . 
Ak ngoyachi che miach icheget che yaiywok che miach , otinye kongoi nee ? Amu agot kiptengeginik koyaei ko u noto . 
Ak ngobesendochi bik che omang’u ole tun onyorune , otinye kongoi nee ? Amu agot kiptengeginik ko besendochin kiptengeginik alak , si konyor che te chugicheta . 
Ago ocham bunikwok, ak oyai ne mie , ak obesende, amongen onyoru kogeny ; si koeet melektang’wong’ , ak oegu werikab Inendet ne Toror Mising’ : amu tala inendet eng’ icheget che matinyei kongoi ak che yaachen . 
Oegu che tinyei rirenetab ge , ko u Kwandang’wong’ ne tinyei rirenetab ge .
Amoruokyi , si tun koma kiruokwok : amogikyi , si tun koma kigikyok : otiach , si tun kitiachak : 
ogoite , si tun kegonok ; kerutiet ne mie , ne kigigony , ne kigisaisach , kot korara , choto che tun indoi bik tegetikwok . Amu kerutiet ne ogere ko noto ne tun kigerunenok ak okwek .
Ak kimwachi kalewenet kolenji , Imuchi kipkoratiat kondochi kipkoratiat ? Tos marorokyin tuwai keringet ? 
Masiirei alamalyet konetindennyi : ago inendet ne kigonetak kogergeitu ak konetindennyi . 
Ak amu nee si igeere betbetiat ne mitei kondab ng’etab komet , ago mebwati bambaniat ne mi kondang’ung’ inyendet ? 
Anan imuktoi ano ilenji ng’etab komet , Tupchennyu , inganemun betbetiat ne mitei kondang’ung’ , ago mebwati inye bambaniat ne mi kondang’ung’ inyendet ? Ee , chombilindoni ! inemu korok bambaniat ne mi kondang’ung’ inyendet , si ye kaigeerte komie imuch anyun inemu betbetiat ne mi kondab ng’etab komet .
Amu mami ketit ne mie ne yiei logoek che yaach ; ama mi ketit ne ya ne yiei logoek che miach . 
Amu kinae ketit age tugul logoekyik . Amu mabutei bik logoekab mogoonik eng’ katok , ak mabutei bik logoekab sabibuk eng’ ketitab katok . 
Inemu chito ne mie kit ne mie kobunu konoruet ne mie ne mi muguleldanyi ; ak inemu chito ne ya kit ne ya kobunu konoruet ne ya ne mi muguleldanyi : amu che mwaei kutinnyi ko che nyiitat muguleldo .
Amu nee si oguurena Kiptaiyat , Kiptaiyat , amoyae tuguk che amwae ? 
Chi age tugul ne nyonjina , ak kogas ng’alekyuk , ak koyai , aboruok chito ne kergei : 
kergei inendet ak chito ne teechei got , ne kibal kororokto mising’ , ak konde lumeiywot ruandet : ak ye kingo chang’a beek , korieb beekab mogoch goyoto , ama imuch kotumdum : amu kiga kiteech komie . 
Ago inendet ne kasei, ama yaei , ko kergei ak chito ne kiteech got ng’ung’unyek ama lumji ng’ony lumeiywot ; ak kirieb beekab mogoch , ak kilul ngunoto ; ak kieet luletab goyoto .
Ak kingo kagogesyi ng’alekyik tugul itikab bik , kwo anyun Kapernaum . 
Kimi kiptaiyatab bogol , ne kitinyei otwogindet ne kichamei kot, ak kimiani otwogindonoto ne ki negit kome . 
Ak ye kingogas agobo Jesu , koyokto inendet boisiekab Yahudik , koba komwachi konyo kosoob otwogennyi . 
Ak ye kingoit icheget ole mi Jesu , kosaisai inendet mising’ , kolenji , Nyoljin inendet iyachi ko u noto : 
amu chamei bororiennyo , ak kiteekwech inendet sunagoginnyo . 
Kwo anyun Jesu koboto icheget . Ak ye kima kota ko loo eng’ goyoto , koyokto kiptaiyandanato choronokyik koba ole mi inendet ak kolenji , Kiptaiyandani , amata iimge : amu ane , ko ma a chito ne nyolu inyo gonnyu : 
noto anyun , agot ane , ko ma aiitge ale nyolu anyonjin : ago mwa ng’olyot kityo , ak kosob otwogindennyu . 
Agot ane , nganda a chi ne kiboiywa , atinye askarik che abou , ak ngalenji ni , Ui , kwo ; ak ngalenji age , Nyo , konyo ; ak ngalenji otwogindennyu , Yai ni , koyai .
Ak ye kingogas Jesu ng’alechuto, kokwong’ agobo inendet , ak kiwelelgei ak kolenji tuiyet ne kiisubi inendet , Amwawok ale , tom anyoru kayanet ne o ne te ni , achicha , agot eng’ Israel . 
Ak kingoweek anyun che kiga kiyokto , koba ga , konyor otwogindonoto ko kagosob .
Ak ye kingo kagobata betunoto , kwo nganaset ne kiguure Nain ; ak kiba alamalyennyi koboto inendet , ak tuiyet ne o . 
Ak ye kiga rikta ormarichetab nganaset , ogeero , kigisutei musto , ne ki werit ne kii kamet inegei , ak ki mosok chebiosonato : ak kimi koboto inendet bik che chang’ che bo nganaset . 
Ak ye kingogeer Kiptaiyat inendet , korire , ak kolenji , Amat irir . 
Ak kirikta ye negit ak kotwa kit ne kigisute inendet : ak kitononso anyun che kisutei . Ak kilenji Jesu inendet , Neranani , kamwaun ale , Ng’eet . 
Ak king’eet anyun ne koga kome , ak kotoi kong’alal . Ak kiigochi kamet . 
Ak kiiyweis tugul : ak kolos Jehovah , kole, Kagong’eet eng’ kwenunnyo maotiot ne o : ak, Kagorutochi Jehovah bikyik . 
Ak kiyom ng’olyondonito agobo inendet Judea komugul , ak korotinwek tugul che kiyiem oloto .
Ak kimwachi alamalyetab Johana inendet tuguchuto tugul . 
Ak kiguurjigei Johana aeng’ che bo alamalyennyi ak koyokto koba ole mi Kiptaiyat , koteebe kole , Tos inyendet ni nyonei , anan kigeni age ? 
Ak ye kiga it bik ole mi inendet , kolenji , Kagoyokwech Johana Kabatisanindet kebwa ole imi , kole , Tos inyendet ne nyonei , anan kigeni age ?
Eng’ sainato kosoob che chang’ che kitinyei mianwek ak korotwek ak tamirmirik che yaachen ; ak kiigochi kipkoratinik che chang’ kogeerto . 
Kowolji kolenji , Oba omwachi Johana tuguk che kaogeer ak che kaogas ; kigochin kipkoratinik kogeerto , ak bendoti che koing’waldos , kitilili che tinyei mogondosik , ak kastoi che ming’otin , king’eeti che kigobek , kiamjin kibananok logoiywek che miach . 
Ak baibai age tugul ne manyorunena kanagut .
Kingo kagoba che kiga koyokto Johana , kotoi komwachi tuiyosiek agobo Johana , kole , Kiomande surkwen ogeer nee ? Tegat ne itumdumi usonet ? 
Ago kiomande ogeer nee okwek ? Chito ne ilaachi ngoroik che tangusen ? Ogeero , icheget che ilaachi ngoroik che bo lelesta , ak che meng’isiei eng’ talbisto , komitei gorikab laitorinik . 
Ago kiomande ogeer nee ? Maotiot ? Ee , amwawok ale , siirei maotiot . 
Nito ne kigisir agobo inendet , kele , Ogeero , ayoktoi kiboitiondennyu kondoenen , Ne chobei oreng’ung’ eng’ taing’ung’ .
Amwawok ale, Eng’ che kisich kobogorisiek ko mami ne o ne siirei Johana : kobate inendet ne ming’in eng’ bounatetab Jehovah ko o kosiir inendet .
Ak ye kingogas bik tugul , koboto taagikab aisurut , koiityi imanda Jehovah , amu kiga kibatisan eng’ kabatisanetab Johana . 
Ago kiesio Parisaik ak ng’omotikab Ng’atutik , kiruogutikab Jehovah , ma makyigei , amu kima ibatisan inendet icheget .
Ak kile Kiptaiyat , Aroge nee bikab ibini ? ak kergei ak nee ? 
Kergei ak lagok che tebyei eng’ oldab aldaisiet , ak koguuregei ; kolen , Kigegutwak ndurerusiek , ak ma oureren ; kigirirjok , ak ma oririe . 
Amu kinyo Johana Kabatisanindet ama am makatia anan divaik ; ak omwae anyun ole , Tinyei oindet . 
Kinyo Weritab chi koamis ak koeeiso ; ak omwae ole , Ogeero , kipkeiya chichi , ak eeindetab divaik , choruetab taagikab aisurut ak kiptengeginik! 
Ak naat ng’omnatet kele bo iman , eng’ lagokyik tugul .
Ak kimach age eng’ Parisaik kole koamis ak inendet . Ak kiwa gotab Parisaindonoto , ak koteb ng’ony koamis . 
Ak ogeero, kobogoriot age ne kimi nganaset , ne ki kiptengekyo ; ye kingonai kole , tebyei ng’ony Jesu koamisiei eng’ gotab Parisaindonoto , koib chubait ne mi mwaita ne nyamdut , 
ak kitonon eng’ let ole negite kelyekyik , korirei , ak kitoi kosachi beekab kong’ kelyekyik , ak kouuse sumeekyik , ak kong’utut kelyekyik ak koiile mwaata . 
Ak ye kingogeer noto Parisaindonoto ne kiguurei inendet , komwa eng’ orinnyi , kole , Nda ka maotio chichi , ta kagonai kole ng’o kobogoriondoni katwa inendet , ak chi ne u nee , kole kiptengekyot . 
Ak kiwolji Jesu inendet kolenji , Simon , atinye ng’olyot ne amache amwaun . Ak kile , Konetindoni , mwa anyun . 
Kole , Kimi besendoindet anum ne kitinyei besenikyik aeng’ : kibesen age denarisiek bogol mut , ak kibesen age konom . 
Ak ye kima kotinyei kiy ne yaakyin , konyochi kaat ichek tuwai . Ng’o anyun eng’ ichek tuwai ne chamei inendet kosiir ? 
Kowol Simon kole , Alen inendet ne kiginyochi kaat che chang’ . Ak kilenji , Kairuoch komie .
Ak kingoweleljigei kobogoriot , kolenji Simon , Igeere kobogoriondoni ? Kaanyo gong’ung’ ama inaga beek aune kelyekyuk : ago kagosachi kelyekyuk beekyik bo kong’ kobogoriondoni , ak kouuse sumeekyik . 
Ma ing’ututa ; ago inendet , koboch ngab anyo , kotomo kobagakta kong’utut kelyekyuk . 
Ma iile metinnyu mwaita : ago kagoiile ine kelyekyuk mwaita ne nyamdut . 
Noto anyun ne kamwaun ale , kagenyochi kaat tengekwogikyik , che ka chang’ ; amu chamei mising’ : ago inendet ne kinyochin kaat kitigin , kochamei agine kitigin . 
Kolenji kobogoriondonoto , Kagenyoun kaat tengekwogiguk .
Ak kitoi icheget che kimitei amisiet koboto inendet , komwa eng’ orinywa , kole , Ng’o ni kot konyochi kaat bik tengekwogik ? 
Ak kilenji kobogoriot , Kagosorun kayaneng’ung’ ; ui eng’ kalyet .
Ak kingobata noto , ne matianit , kowendote nganasok che eechen ak che mengechen koamdaati ak komwaitaati logoiywek che miach che bo bounatetab Jehovah , ak kimi tamanu ak aeng’ koboto inendet , 
ak kobogorisiek alak che kiga kosoob eng’ tamirmirik che yaachen ak mianwek , Maria ne kiguure Magdalene , ne kimandae oik tisabu , 
ak Joana osotiotab Kusa kiboitiotab Herod , ak Susana , ak kobogorisiek alak che chang’ , che kiboisiechin inendet eng’ tugukwak .
Ak kingo yomogei tuiyet ne o , ak kobwanji inendet che kibunu nganaset age tugul , kong’alal eng’ kalewenet kole : 
Kiwa kolindet koleta keswekyik : ak ye kita koletoi , kobutyi alak oret taban ; ak kigitiegat , ak koam taritik che bo barak . 
Ak kiibutyi alak ruandet ; ak ye kingobityo , koyaamnyo , amu manyor beek . 
Ak kiibutyi alak kwenutab katok ; ak kibityo katok koboto keswechoto , ak kogiich . 
Ak kiibutyi alak ng’ung’unyek che miach , ak kobityo , ak koi age tugul bogol . Ak ye kita komwaei tuguchu , komwa eng’ kutit ne o , kole , Inendet ne tinyei itik che kastoe , kogas .
Ak kiteebe alamalyennyi ole teptoi kalewenoni . 
Ak kile , kagigonok okwek onai ung’otik che bo bounatetab Jehovah : ago kimwachin alak eng’ kalewenaik ; si ye keertoi ko mageerei kiy , si ye kasei ko manaei .
Kalewenonoto ko ni : Keswek ko ng’olyotab Jehovah . 
Ak choto mi oret taban ko icheget che kigogas ; yeityo konyo oindet , ak konem ng’olyot eng’ mugulelwekwak , si manyor kayanet ak kesor . 
Ak icheget che mi ruandet barak , ko ye kagas ng’alek , koyan eng’ boiboiyet , ak matinyei tigitik , iyani ne matia , ak kochuchuigei eng’ betutab yomset . 
Ak che kiibutyi katok , ko icheget che kigas , ak ye kaba kogiich kererwekab met ak magornatosiek , ak boiboiyetab tugukab soboni , ama iyo logoek che nyiitotin . 
Ak che mi ng’ung’unyek che miach , ko icheget , che ye kagogas ng’olyot , konam komie , eng’ mugulelwek che bo telunatet ak ko miachen , ak koiiyo logoek eng’ kagiiletab ge .
Mami chi , ne , ye kagonaam tait , kotuge kiy , anan konde kureretab itogut ; ago indoi kit ne tonone tait , si kobiit kogeer lapkeiyet bik che bwanei go .
Amu mami kiy ne keunyei , ne matun ng’ang’oksei ; ama mi kiy ne bo ung’ot , ne matun naaksei eng’ ole lapkei .
Oripge anyun eng’ ole ogastoi : amu age tugul ne tinyei , ko tun kigochin ; ak inendet ne matinyei , ko tun kirebe agot ne len tinyei .
Ak kibwanji inendet kamet ak che tupcho , ago kima imuch korikyi amu chang’indab bik . 
Ak kigimwachi kelenji , Tonondos komet ak che otupche eng’ sang’ , machei kogeerin . 
Ago kiwolji kolenji , Kamennyu ak che kitupche ko chu kasei ng’olyotab Jehovah , ak koyai .
Ak kilany moingetab beek eng’ betut age eng’ betusiechoto , koboto alamalyennyi ; ak kilenji , Ongelandae araraita kebe bitonin : kotoi anyun koba . 
Ak kingota kobendi , koru Jesu konuuch : kochorjigei anyun usonet ne o araraita ; kot komachei konyi beek moinget ak kinyonji ng’oiyondit . 
Ak kibwa ole mi inendet , ak kong’eet , kolenji , Konetindoni , konetindoni , kagibegu . Kong’eet anyun , ak koger kong’ usonet ak wasetab ge ne bo beek : kosis anyun araraita komung’do . 
Ak kilenji ichek , Mi ano kayaneng’wong’ ? Kiiyweis ak kokwong’io , kolenjigei ichegei , Ng’o chichi anyun , ne ng’atei agot usonet ak beek , kot kogas it inendet ?
Kiit anyun emetab Gerasenik , ne tokyingei Galili . 
Ak ye kingonyo ngegutab araraita , kotuiyo ak inendet chito age ne kibunu nganaset , ne kitinyei oik ; ak kima kolaachi ngoroik koboch betusiek che chang’ , ak kima komenyei go , ago kitebote kererisiek . 
Ak kingogeer Jesu , kowaach ak kobutyi tainnyi , ak kimwa eng’ kutit ne o , kole , Ating’enen nee , Jesu Weritab Jehovah ne toror Mising ? Kasomin ale , amenyalila . 
Amu king’at tamirmiriet ne muruon komong’ eng’ chichoto . Amu kiga nam eng’ betusiek che chang’ : ak kigiribei mising’ , ak kiga kirate sirimwek ak mugurek ; ak king’etyei tuguk che kirate , ak kionei oindet inendet kwo surkwen . 
Ak kiteebe Jesu, kolenji , Kiguurenen nee ? Ak kile , Chang’indo ; amu kiga chut oik che chang’ inendet . 
Ak kisom kole , si mang’at koba keringet ne matinyei ole bochin .
Ak kimi oloto akwet ne o ne bo torok che kiagetos eng’ tulwet : ak kisom ichek mising’ kole , kochamji kochut torochoto . Kochamji anyun . 
Ak kimong’ anyun oik eng’ chichoto , ak kochut torok : ak kiruai akwet kochortaegei chemng’esut koba araraita , ak kobek .
Ak kingogeer che kiiyagisiei tuguk che kabiit , komwaei , ak koba komwaita eng’ nganaset ak eng’ emet agobo noto . 
Ak kiba kogeer kit ne kagoyaak ; ak kibwa ole mi Jesu , konyor chichoto ne kamandae oik , kotebyei eng’ kelyekab Jesu , kolaagat , ak kotinyei ng’omnatennyi : ak kiiywei . 
Ak kimwachi ichek che kageerei tuguk che kabiit , ole kagisoopto chito ne katinyei oik . 
Ak kisom anyun bik tugul che bo ole negite emetab Gerasenik kole , kwo kobagakta ichek : amu kiga nam ichek kaiyweisiet ne o : ak kilany moingetab beek , ak koweektagei . 
Ago kisom inendet chito ne kamandae oik kole , kotebi tuwai : ago kimwachi kwo , kolenji , 
Iweekyigei gong’ung’ , ak imwaite tuguk che eechen che kagoyaun Jehovah . Ak kiwa anyun, komwaitaat eng’ nganaset komugul tuguk che eechen che kagoyachi Jesu .
Ak ye kiweeksei Jesu , kotaach tuiyet ; amu kiigeni bik tugul inendet . 
Ak ogeero , kinyo chito age ne keguure Jairo ; ki bounindetab sunagogit : ak kiibutyi kelyekab Jesu , ak kosom inendet kole, konyo gonnyi : 
amu kitinyei chepto ne kigii inegei, ne ki bo olo bo kenyisiek taman ak aeng’ , ak ki negit kome . Ago kiigiigoti tuiyosiek inendet kowendi . 
Ak kimi kobogoriot age ne kimandae korotik kenyisiek taman ak aeng’ , ne kiga koboisie tugukyik tugul eng’ chepkerichinik , ama imuch kosoob inendet age tugul eng’ ichek . 
Kinyo anyun kobun let eng’ inendet , ak kotwa tabandab ngoriennyi : ak ngunoto kosisyo korotik . 
Ak kile Jesu , Ng’o ne katwaa ? Ak kingotiiyo tugul , kolenji Petero ak che kimi koboto inendet , Konetindoni , kariichin tuiyosiek ak kagogiichin . 
Ago kile Jesu , Kagotwaa chi : amu kaanai ale , kagomandaena kimnatet . 
Ak ye kingogeer kobogoriot kole , ma imuch koung’ak , konyo kobotanonu , ak kobutyi ng’ony eng’ tainnyi ak komwaita eng’ taitab bik tugul kit ne kaigochi kotwa inendet , ak ole kagisoopto ngunoto . 
Ak kilenji , Chebi , kagosoobin kayaneng’ung’ ; ui eng’ kalyet .
Ak ye kita kong’alali , konyo chi ne kibunu oldab bounindetab sunagogit , kole , Kagome cheptang’ung’ amatata iim Konetindet . 
Ago kingogas Jesu , kowolji kolenji , Ameiywei : iyan kityo , si kisoob .
Ak ye kingo kagoit got , koma kochamji chi age tugul kwo go koboto inendet , kobate Petero , ak Johana , ak Jakobo , ak kwandab cheboto ak kamet . 
Ak kirirtos bik tugul , ak koteeitos agobo inendet : ago kile, Morirtosi; amu ma me inendet, ago inuuchi. 
Ak kirorechi inendet anyun kochot , amu kiingen kole kagome . 
Ago kinam inendet eutab cheboto , ak koguur , kole , Chebi, ng’eet . 
Koweek anyun tamirmiriennyi , ak kong’eet ngunoto : ak king’at kole , kigochi kiy ne amei . 
Ak kikwong’io mising’ sigikyik : ak king’at inendet ichek kolenji , amomwachi chi age tugul kit ne kagoyaak .
Kiguur anyun taman ak aeng’ koyumgei, ak kogochi kimnatet ak bounatet koboi oik tugul , ak kosoob che miandos . 
Ak kiiyokto koamda bounatetab Jehovah , ak kosoob che miandos . 
Kolenji , Amoib kiy ne bo bandang’wong’ , agot kirokto, anan lolet , anan makatiat , anan fedaisiek ; amoibote sumotik aeng’ . 
Ak got age tugul ne omong’jini , otebe oloto agoi obe . 
Ak alak tugul che mataachak , ye omande eng’ nganasanato , olelekte temburiek eng’ kelyekwok si koek baornatet agobo ichek . 
Koba anyun kobunot nganasok , koamdaati logoiywek che miach , ak kosooboti eng’ oldo tugul .
Ak kigas anyun kiruogindet Herod tuguk tugul che kigoyaak : kiimgei mising’ , amu kimwaei alak , kole , kagong’eet Johana eng’ che kibek ; 
ak kilen alak , kogotook Elija : kolen alak , kong’eet age eng’ maotik chu ki bo keny . 
Ak kile Herod , Kiatil metitab Johana : ago ng’o anyun chichi , ne agase tuguk che u choto agobo inendet ? Ak kicheng’ kole kogeer inendet .
Ak ye kingoweek che kiyoktoi , komwachi inendet tuguk che kogoyai . Ak kiimut ichek koba taban ichegei agoi nganaset ne kiguure Betsaida . 
Ago kingonai tuiyosiek kosub : ak kitaach icheget , ak kong’alalji agobo bounatetab Jehovah , ak kiisoob ichek che kimachei kisoob .
Ak ye kimachei koimen , kobwa anyun tamanu ak aeng’ kolenji inendet , Ilenji tuiyet koba , si koit nganasok ak emet , si konyor ole ruitos , ak amitwogik : amu kimi surkwen . 
Ago kilenji ichek , Ogochi okwek amitwogik . Ak kile , Magitinye kiy kobate makatinik mut ak njirenik aeng’ ; kobate kebe kealji amitwogik bichu tugul . 
Amu ki olo bo murenik elfusiek mut . Ak kilenji alamalyennyi , Ochob kobuur ak ingobeate konom . 
Ak kiyai anyun ko u noto , ak kichob tugul koteb ng’ony . 
Ak kinam makatinichoto mut ak njirenichoto aeng’ , ak kiinyal kipsengwet , ak koberur , ak kotonaton ; ak kogochi alamalyet si kobiit kogochi kabuureito . 
Ak kiamis , kot kobiyong’so : ak kigiyum katuganik che king’et eng’ kererutik , ak kiek kerebonik taman ak aeng’ .
Ak ye kisaei inegei, ko kimi alamalyet koboto inendet : ak kiteebe icheget kolenji , Mwaei tuiyosiek kole a ng’o ? 
Ak kiwolji ichek kolenji , Len Johana Kabatisanindet ; kolen alage , Elija ; kolen alak , kagong’eet maotiot age eng’ chu ki bo keny . 
Ak kilenji ichek , Ago olen okwek a ng’o ? Ak kiwol Petero kole , I Kristo ne bo Jehovah .
Ago kiitigon ichek , ak kong’at kolenji , Amomwachi chi ng’olyondonito ; 
kole , Kanyolji Weritab chi konyalil eng’ tuguk che chang’ , ak koesio boisiek inendet ak tisiik che eechen ak sirik , ak kebar , ak king’eet eng’ betutab somok .
Kimwachi tugul kolenji , Ngo machei chi age tugul kosubwa , ko ingoesiogei , ak koib kimurtoiyondennyi betut age tugul , ak kosubwa . 
Amu age tugul ne machei kosor sobondanyi kobeeti ; ak age tugul ne ibeeti sobondanyi agobo ane , ko noto ne soru . 
Amu keljin nee chi , ngonyor ng’ony komugul ak kobeetgei anan kerebe sobondanyi ? 
Amu age tugul ne ililanjina ak ng’alekyuk ko tun ililanjin agine Weritab chi chichoto , ye tun nyonei eng’ torornatennyi , ak ne bo Kwanda , ak ne bo malaikaisiek che tililen . 
Ago amwawok iman ale , Mitei alak eng’ che tonondos eng’ yuto che magoi chamjam meet matiny , kot kogeer bounatetab Jehovah .
Ak kingogesgei olo bo betusiek sisiit , koboch ngomwa ng’alechato , komut Petero ak Johana ak Jakobo , kotogosta tulwet koba kosa . 
Ak ye kita kosaei , kowalak itondab togennyi , ak koleelagitu ngoroikyik kot kolil bich . 
Ak ogeero , king’alalyo ak inendet bik aeng’u ; ki Musa ak Elija ; 
che kigotook eng’ lilindo , ak kiga ng’alal agobo meenyi ne kimachei kosulda eng’ Jerusalem . 
Ak kiga birto met Petero koboto icheget che kimi ak inendet : ago ye kingogos , kogeer lilindanyi , ak bichoto aeng’ che kitonondos koboto inendet . 
Ak ye kimachei kobesio ak inendet , kolenji Petero Jesu , Konetindoni , mie amu kimi yuto : si keteech keriosiek somok ; neng’ung’ age , ko bo Musa age , ko bo Elija age : kimwaei ama nai kit ne mwaei .
Ak ye kita komwaei tuguchuto , konyo boldet , ak kotuch icheget : ak kiiyweis ye kingochut boldet . 
Ak kimong’ kutit eng’ boldet , ak kole , Ni Werinnyu , ne kialewen : ogas inendet . 
Ak ye kingobata kutinato , kotook Jesu inegei . Ak kosisyo anyun , ama mwachi chi eng’ betusiechoto kit age tugul ne kiga kogeer .
Ak betut ne kiisubi betunoto , ye kingochorugei eng’ tulwet , kotuiyo ak inendet tuiyet ne o . 
Ak ogeero , kibol chito age eng’ tuiyet , kole , Konetindoni , asain ale , rire werinnyu ; amu kigii inegei : 
ak keero , namei inendet tamirmiriet , ak ngunoto kowaach ; ak kobirabirto kot kobun bugat kutinnyi , konyalili mising’ ama chamei komanda . 
Ak koarirji alamalyeng’ung’ ale koon ; ago ma imuch . 
Ak kiwolji Jesu kolenji , Ee ibini matinyei kayanet ak komaasat , atebye kobotok , ak amuitoi agobo okwek kot kotianit ? Imutu wering’ung’ konyo yu . 
Ak kingota konyonei , kowirji ng’ony oindet inendet , ak kobirabirto mising’ . Ago kiger kong’ Jesu tamirmiriet ne muruon , ak kosoob lakwet , ak koweekyi kwanda . 
Ak kikwong’io tugul agobo oindab Jehovah . Ago kingota kokwong’dos tugul agobo tuguk che kayai Jesu , kolenji alamalyennyi , 
Ongochut ng’alechu itikwok : amu tun kigoitoi Weritab chi kwo eunekab bik . 
Ago ma iguiyo ichek mwaonato ; kiung’ak eng’ icheget , si manai : ak kiiywei koteebe inendet agobo mwaonato .
Kotoi anyun koteebegei kole , Ng’o ne egu ne o eng’ achek .  
Ak kingonai Jesu kabwatutikab mugulelwekwak , konam lakwet ne ming’in , ak konde ye negit inendet , 
ak kilenji ichek , Chi age tugul ne taachei lakwani ming’in eng’ kainennyu ko kataacha : ak chi age tugul ne taacha ko kataach inendet ne kiiyokwa : amu inendet ne ming’in eng’ okwek tugul , ko noto ne o .
Ak kiwolji Johana kolenji , Konetindoni , kogigeer chi koonei oik eng’ kaineng’ung’ ; ak kogiete , amu magibendoti tugul . 
Ago kilenji Jesu inendet , Amoete inendet : amu inendet ne magirindook ko neng’wong’ .
Ak ye ki negit mising’ koit betusiek che kitaage inendet eng’ barak , kogiiljigei kotokyi togennyi Jerusalem ; 
koyokto che ibei ng’alek koba kondoe inendet : koba anyun , komong’ji nganaset age ne bo Samarik , ak kochopchi oldo . 
Ak ma taach inendet , amu kiga kotokyi togennyi Jerusalem . 
Ak ye kingogeer noto alamalyennyi Jakobo ak Johana , kolenji , Kiptaiyandani , tos imache keng’at mat kochorgei eng’ kipsengwet , si kowong’ icheget [ko u ye kiyai Elija] ? 
Ago kiweleljigei ichek , ak koger kong’ . 
Koba anyun nganaset age .
Ak kingota kobendi eng’ oret , kolenji chito age , Asubun eng’ oldo tugul ole iwendi . 
Kolenji Jesu inendet , Tineyi lelwek keringonik , ak kotinyei taritik che bo barak kesonok ; ago matinyei Weritab chi ole indoi metinnyi .
Ak kilenji age , Isubwa . Ago kilenji chichoto , Kiptaiyandani , chamwa awa korok atub baba .
Ago kilenji , Bagakte che begu kotub chechuak che begu ; ago ui inye ak iamdaate ng’alekab bounatetab Jehovah .
Kole age agine , Tun asubun, Kiptaiyat ; ago chamwa korok awa agochi bikab gonnyu saisere . 
Ago kilenji Jesu inendet , Mami chi ne namei mogombetab tuga , ak kogusgong’ kogeer let , ne nyoljin bounatetab Jehovah .
Kingobata tuguchu kolewen Kiptaiyat bik alak tamanwogik tisab agichek , ak koyokto kobee aeng’ kole , kondoe inendet koba nganaset age tugul ak komosta age tugul ole tun bunoti . 
Ago kilenji ichek , O kesisiet ago ng’ering’ kesik : noto anyun osom Kiptaiyat ne bo kesisiet , si kobiit koyokyi kesik kesisiennyi . 
Oba: ogeero kaayoktok ko u arekab kechirek eng’ kwenutab suik . 
Amoib lolet , anan suberet , anan kweonik : amogat chi eng’ oret . 
Ak got age tugul ne omong’jini , omwa ole , Ingoteb kalyet eng’ goi . 
Ak ngo mitei weritab kalyet yoto , kotebe kalyeng’wong’ inendet : ak ngo mami , koweekyinogei okwek . 
Ak otebe goyoto anyun , ak tuguk che konok , oam ak oee : amu nyoljin kiboitiot melektanyi . Amoitote gorik . 
Ak nganaset age tugul ne omong’jini , ak kotaachak , oam tuguk che kindoi taing’wong ; 
ak osoob che miandos eng’ oloto , ak olenji ichek , Kagorikyok bounatetab Jehovah . 
Ago nganaset age tugul ne omong’jini , ama taachak , omande obe ortinwekyik ak omwa ole , 
kagibukyok temburiek che bo nganaseng’wong’ , che kanam kelyekyok ; ago onai ni , ole , kagorik bounatetab Jehovah . 
Ago amwawok ale , Tun kaigaitu Sodom eng’ betunoto , kosiir nganasanato .
Bwa we , Korasin ! Bwa we , Betsaida ! Amu nda kiga kiyai eng’ Turo ak Sidon boisionik che bo kamuktaet ko u che kogiyai eng’ okwek , ta kiga kosik keny , ak kotebe orek kolaachi kuniok . 
Ago tun kaigaitu Turo ak Sidon eng’ kiruoget , kosiirok . 
Ak inye Kapernaum , tos tun kitororin iwe kipsengwet ? Kiwirjinin ng’ony kot iit oldab che kigobek .
Inendet ne kasok kogasa agane ; ak inendet ne esiok koesioa agane ; ak inendet ne esioa koesioi inendet ne kiiyokwa .
Kiweek anyun bichoto tamanwogik tisabu eng’ boiboindo , ak komwa kole , Kiptaiyandani , agot oik kogasech it eng’ kaineng’ung’ . 
Ak kilenji , Kiageer Setani kochorugei eng’ kipsengwet ko u kalyelet . 
Ogeero , kaagonok kamuget si kobiit otiech erenok ak melmelwek , ak oterter kimnatet tugul ne bo bunyot : ak mami kiy ne imuchi kong’emak . 
Ago amoboiboitu amu ng’olyondoni , amu kasok it oik ; ago oboiboitu amu sirotin kainaikwok eng’ kipsengwet .
Eng’ sainato kobaibait Jesus eng’ Tamirmiriet ne Tilil , ak kole , Aweegun kongoi , ee Baba , Kiptaiyat ne bo kipsengwet ak ng’ony , amu kiiung’e tuguchu che ng’omen ak che ingen , ak kiing’ang’ji manyurunik : ee , Baba ; amu kichamak ko u noto eng’ taing’ung’ .
Kigogona tuguk tugul Baba : ak mami chi ne ingen Werit kole ng’o , kobate Kwanda ; ama nai chi Kwanda kole ng’o , kobate Werit , ak chi age tugul ne chamei Werit , kong’ang’jin .
Ak kiweleljigei alamalyet , ak kolenji eng’ ung’ot , Iberurotin konyek che keerei tuguk che ogeere : 
amu amwawok ale , kimachei maotik che chang’ ak laitorinik kogeer tuguk che ogeere , ago kima keer ; ak kimachei kogas tuguk che ogase , ago kima kas .
Ogeero , kitonon ng’omotiot age ne bo ng’atutik koyom inendet , kole , Konetindoni , ayai nee si tun anyoru sobondab koigeny ? 
Ak kilenji , Kigisir nee eng’ Ng’atutik ? Isomandoi ano ? 
Ak kiwolji inendet kolenji , Cham Kiptaiyat Jehovah neng’ung’ eng’ muguleldang’ung’ komugul , ak eng’ sobondang’ung’ komugul , ak eng’ kimnateng’ung’ komugul , ak eng’ ng’omnateng’ung’ komugul ; ak icham chitab kokweng’ung’ ko u ye ichamdoige . 
Ak kilenji , Kewolu komie : yai ko u noto , si isob .
Ago ye kimachei komieitgei , kolenji Jesu , Ng’o chitab kokwennyu ?
Kowolji Jesu kolenji , Kichortaegei chito age Jerusalem kwo Jeriko ; ak kotuiyo ak rebik , che kirebe ngoroik ak kobir , ak koba , kobagakta ko negit kome . 
Ak kichortaegei tisiindet age oranato : ak kingogeer inendet korob taban . 
Ak ye kingoit Lawindet yoto , ak kogeer , korob taban agine ko u noto . 
Ago ye kita kowendi Samarindet age eng’ bandanyi , koit ye mi chichoto : ak ye kingogeer inendet , korire , 
kwo ole mi inendet , koratyi ole kagibir , ak kosachinot mwaita ak divaik ; ak kiganapchi chichoto sigiriennyi , ak komut kwo gotab toek , ak korib inendet . 
Ak mutai konem denarisiek aeng’ , kogochi chitab kobo got , ak kolenji , Rib inendet ; ak tuguk alak tugul che inyae che siirei chu , kotun kaweege , anyo ayaagun . 
Eng’ chuto somok , ilen ng’o ne kiek chitab kokwennyi eng’ chichoto kituiye rebik ? 
Ak kile , Inendet ne kiriregei chichoto . Ak kilenji Jesu , Ui , iyai ko u noto .
Ak ye kita komi bandanywa , komong’ji anyun nganaset age : ak kitaach eng’ gonnyi kobogoriot age ne keguure Marta . 
Ak kitinyei chepkamet ne kiguure Maria , ne kitebyei eng’ ole bo kelyekab Kiptaiyat , kogasei ng’olyondennyi . 
Ago kiimgei Marta eng’ boisionik che chang’ ; ak konyonji inendet ak kolenji , Kiptaiyandani , meiti kiy ak kabagakta tupchennyu abois anege ? Mwachi anyun kotoreta . 
Ago kiwolji Kiptaiyat kolenji , Marta , Marta , igereri met ak iimige agobo tuguk che chang’ : 
ago kit agenge ne kemachei : amu kagolewen Maria kebeberta ne mie , ne magirebe .
Ak ye kita kosaei eng’ oldo age , ak kingoges, kolenji age eng’ alamalyennyi , Kiptaiyandani , tos inetech kesa , ko u ye kiineti Johana alamalaikchik ?
Ak kilenji ichek , Ye osae , omwa ole , Kwandanyo , ingotililit kaineng’ung’ . Ingonyo bounateng’ung’ . [Ingoyaak mageng’ung’ ko u eng’ kipsengwet , ko u noto eng’ ng’ony .] 
Konech amitwogikyok eng’ betut age tugul . 
Ak inyoiywech kaat tengekwogikyok ; amu achek kenyochini kaat besenikyok . Amemutech ole mi yomset .
Ak kilenji , Ng’o eng’ okwek ne tinyei choruet , ak kwo ole mi kemoi kwen , ak kolenji , Choruani , kona makatinik somok abesen ; 
amu kagoit choruennyu ne bunu rutoi , amatinye kiy ne agochini ; 
kowolji ne mi go , kolenji , Amat iima : kaager kurget , ak kageruiye ak lagokyuk ; ma amuchi ang’eet agonin ? 
Amwawok ale , agot ngo mang’eet kogochi , amu choruennyi , ko amu somsennyi ko noto ne igochin kong’eet kogochi kiy tugul ne machei . 
Ak amwawok agane ale , Osom , si kegonok ; ocheng’ , si onyoru ; ogongony , si keyatwok . 
Amu age tugul ne somei , kigochin ; ak nyoru ne cheng’ei ; ak inendet ne igongonyi keyatyin . 
Ak ng’o eng’ okwek kwanda ne ngo som werit makatiat , ko tos igochi koita ? Anan ngo som njiriot, ko tos igochi erenet kogeere njiriot ? 
Anan ngo som koitab ingok , ko tos igochi melmeldo ? 
Ngongen okwek che o yaach ogochi lagokwok tuguk che miach , siirei anyun ne tia kagoitoet ne igochin Kwandang’wong’ ne mi kipsengwet Tamirmiriet ne Tilil ichek che somei inendet ?
Ak kion inendet oindet ne namat kut . Ak ye kingo kagomanda oindet , kong’alal anyun ne ki namat kut ; ak kikwong’io tuiyosiek . 
Ago kile alak , Onei oik eng’ Beelsebul , laitoriat ne bo oik . 
Ak kitiem alak inendet komage kaborunet ne bunu kipsengwet . 
Ago kinai inendet kabwatutikwak , kolenji , Bororiet age tugul ne pchegei ko ng’emaksei ; ak got age tugul ne pchegei kolulei . 
Ak ngo pchegei agine Setani , kotonondoi ano bororiennyi ? Amu omwae ole , aone oik eng’ Beelsebul . 
Ngot aone oik eng’ Beelsebul , koonei werikwok eng’ ng’o ? Noto anyun ne igochin icheget koek kiruogikwok . 
Ago ngot aone oik eng’ mornetab Jehovah , ko kanyonjok anyun bounatetab Jehovah .
Ak chi ne tinyei kimnatet ak kotinyei karikyik che ribe gonnyi , kotebyei tugukyik eng’ kalyet : 
ak ye nyonji chito ne kim kosiir inendet , ak koterter , korebe anyun inendet karikyik tugul che cham komang’u , ak kopcheita bareiywekyik . 
Inendet ne magimi tuwai kogirindaa ; ak inendet ne magiyumi tuwai koiyestooti .
Ye kagomanda tamirmiriet ne muruon eng’ chito , kosiir ole mami beek , kocheng’oti ole imuung’e ; ak ye mata konyor , komwa anyun kole , Kaweektege gonnyu ole kiabunu . 
Ak ye it , konyor kobugot ak ko chobot . 
Kwo anyun , komut tamirmirik tisab alak che yaachen kosiir inendet ; kochut anyun orit ak komeny oloto : ak yaitu kagesunetab chichoto kosiir ne bo tai .
Ak ye kita komwaei ng’alechu , komwa kobogoriot age eng’ tuiyet , kole, Iberurot moet ne kisichin , ak kinaik che kiirerie . 
Ago kile inendet , Iberurotin kosiir che kasei ng’olyotab Jehovah , ak korib .
Ak ye kingoyumjingei inendet tuiyosiek , kotoi komwa kole , Ibini , ko ibinda ne ya : cheng’ei kaborunet ; ago magigochin kaborunet kobate kaborunetab Jona . 
Amu ko u ye kiek kaborunet Jona eng’ bikab Ninebe , ko u noto Weritab chi eng’ ibini . 
Tun ng’eetei laitoriat kobogoriot ne bo murot ne bo tai eng’ kiruoget koboto bikab ibini , ak koruokyi ichek : amu kibun tabanwekab emet konyo kogas ng’omnatetab Solomon ; ak ogeero , mitei yu ne o kosiir Solomon . 
Tun tonondos bikab Ninebe ak ibini eng’ kiruoget , ak koruokyi : amu kisik ichek eng’ amdaetab Jona ; ak ogeero , mi yu ne o kosiir Jona .
Mami chi ne ngo kagonaam tait , konde ole ung’at , anan kitonget orit , ago indoi kit ne tonone , si kobiit kogeer lapkeiyet che bendi go . 
Taitab bortang’ung’ kondang’ung’ : ngo mie kondang’ung’ , ko nyiitat bortang’ung’ komugul lapkeiyet ; ago ngo ya kondang’ung’ ko nyiitat bortang’ung’ agine mesundeito . 
Keer anyun ngo lapkeiyet ne mi oring’ung’ ko mesundeito . 
Ngo nyiitat bortang’ung’ komugul lapkeiyet , ama tinyei ye imen , kolapkeitu anyun bortang’ung’ tugul , ko u ye konin lapkeiyet tait ne ikweng’sei komie .
Ak ye kita kong’alali , koguur Parisaindet age kwo koamis tuwai : ak kiwa go ak koteb ng’ony koamis . 
Ak ye kingogeer Parisaindet , kokwong’ , amu kiamis ama iun eut korok . 
Kolenji Kiptaiyat , Okwek Parisaik , ouni barak kikombet ak sanit ; ago nyiitat oring’wong’ rebisiet ak yaitiet . 
Okwek che o berber ! inendet ne kiyaei sang’ ko ma ne kiyaei orit agine ? 
Ogoite kagochinoik che bo tuguk che mi orit ; ak ogeero, tililitu tuguk tugul eng’ okwek .
Ago bwa okwek Parisaik ! Amu ogoitoi kebebertab taman ne bo heduosmon ak ketik che mengech che ng’uu , ak che bo sogek alak tugul , ak ometoi kiruoget ak chamnyetab Jehovah : ago kita nyolu oyai chuto , amomete chun alak .
Bwa okwek Parisaik ! Amu ochame ng’echerok che tororen eng’ sunagogisiek , ak kagatosiek che kigatok eng’ oldinwekab aldaisiet . 
Bwa okwek ! Amu o kerge ak kererisiek che matoogu , ama naei bik che bunoti barak .
Ak kiwolji ng’omotiot age ne bo ng’atutik , kolenji , Konetindoni , ngot imwa ko u noto ko ketewerech agachek . 
Ak kole , Bwa okwek ng’omotikab Ng’atutik ! Amu oganapchini bik lautik che bichien eng’ laiset , ago okwek ko motwae lautichoto agot eng’ mornet agenge . 
Bwa okwek ! Amu oteeche kererisiekab maotik , ago kibarei kwanisiekwok . 
Kioegu anyun baorinik ak ochamnyechini boisionikab kwanisiekwok : amu icheget che kibarei ak oteeche okwek kererisiekwak . 
Kile anyun ng’omnatetab Jehovah amu noto , Tun ayokyini maotik ak che kiyoktoi ; ak kobar alak eng’ ichek ak kousaus alak ; 
si kobiit komage ibini , korotikab maotik tugul , che kigitumda koboch ko kagilumda ng’ony ; 
koboch korotikab Abil agoi korotikab Sakaria , ne kime eng’ kwenutab kaptisisiet ak gotab Jehovah : ee , amwawok ale , tun kimage ibini .
Bwa okwek ng’omotikab ng’atutik ! Amu kioib yateiywot ne bo ng’omnatet ama obe orit okweget , ak kioger che kita mong’jin .
Ak ye kingomong’ eng’ oloto , kotoi sirik ak Parisaik koriich inendet mising’ , ak kogilgilye , si kobiit komwa ng’alek che chang’ ; 
korib kole tamangab konyor ng’olyo ne mong’une kutinnyi .
Eng’ saisiechoto , ye kingoyumgei bik ng’isiat che bo tuiyet , kot kotiech ge ichegei , kosib kotoi kolenji alamalyennyi , Oribege mermerekab Parisaik , noto chombilisiet . 
Ago mami kiy ne tugot , ne matun king’anyei , anan ne ung’at , ne matun naaksei . 
Amu kiy age tugul ne omwae eng’ mesundeito kotun kegasei eng’ ole lapkei ; ak che kiochaamji itit eng’ got orit kotun kemwaitoi eng’ got barak .
Ak amwawok choronokyuk ale , Amoiywei che barei borto , yeityo ko mata komuch koyai kiy age . 
Ago ateeiywok si onai inendet ne kanyol oiywei : Oiywei inendet , ne ngo kagobar komuchi kowirji Gehenna ; ee , amwawok ale , Oiywei inendet . 
Tos magialdae taritik mut che mengechen kebebertab mut ne bo denarit ? Ama utie Jehovah agot agenge . 
Ago iitotin sumeek tugul che bo metowekwok . Amoiywei anyun : osiire okwek taritik che chang’ che mengechen .
Ak amwawok ale , Age tugul ne ibortaa eng’ taitab bik , kotun ibortoi agine Weritab chi chichoto eng’ taitab malaikaisiek che bo Jehovah . 
Ago inendet ne esioa eng’ taitab bik kotun keesioi agine eng’ taitab malaikaisiek che bo Jehovah .
Ak age tugul ne mwaei ng’olyo ne ya agobo Weritab chi , kenyochin kaat : ago inendet ne chubei Tamirmiriet ne Tilil ko maginyochin kaat inendet .
Ak ye kimutak oldab sunagogisiek , ak taitab kiruogik , ak bounik , ko mat ogerer met agobo kit ne owolu anan omwae : 
amu inetok Tamirmiriet ne Tilil eng’ sainato kit ne nyolu omwa .
Kilenji anyun chito age eng’ tuiyet , Konetindoni , mwachi werit ne kitupche kopcheiywa tugukyok . 
Ago kilenji inendet , Chichi , ng’o ne kindea aek kiruogindet anan pcheindet eng’ okwek ?
Ak kilenji ichek , Ogeer , ak oripge eng’ kasetab miat tugul : amu matebyei sobondab chi eng’ chang’indab tuguk che tinyei . 
Ak kimwachi kalewenet kolenji , Kimi magoriot age ne kiga rur mbarennyi mising’ : 
ak kiibwat eng’ muguleldanyi kole , Ayae nee , amu matinye ole agonore bekyuk ? 
Ak kile , Ayae ko u ni : abute chogenikyuk , si ateech che eechen kosiir chu : si agonore bekyuk ak tugukyuk tugul che miach . 
Si alenji sobondanyu , Sobondanyu , itinye tuguk che chang’ che miachen che konorotin che yamei kenyisiek che chang’ ; imuuny , amisie , eeise , ak ibaibaitu . 
Ago kilenji Jehovah , I berber inye , kimachei sobondang’ung’ kemouni bo ra ; ara , si kobunji ng’o anyun , tuguchoto koichob ? 
U noto anyun chito ne konorjingei magornatet inegei , ne ma magorio eng’ Jehovah .
Kilenji anyun alamalyennyi , Noto anyun amwawok ale , Amogerer met agobo sobeng’wong’ , eng’ tuguk che oame ; anan agobo borwekwok , eng’ tuguk che olaachi . 
Amu siirei sobet amitwogik , ak siirei borto ngoroik . 
Obwat chepkuginik , amu magolei , ama kesei ; ama tinyei ole konore anan choget ; ago Jehovah ne baei : osiire taritik konyil ata ! 
Ak ng’o eng’ okwek ne imuchi kogerer met si kotes koindanyi eng’ kakwautiet agenge ne bo eut ? 
Ngo momuchi anyun oyai agot kiy kitigin , ko amu nee anyun si ogerer met agobo tuguk alak ? 
Obwat taptok , ole bititoi : maboisiei , anan koletis ; ago amwawok ale , Agot Solomon , eng’ talbistanyi tugul , ko kima kolumegei ko u age eng’ chuto . 
Ago ngolaaksechin Jehovah ko u noto suswek che bo kewet che mi ra , ak mutai kewirji ma , kotos siirei ne tia anyun kolaaksewok okwek , che otinye kayanet ne ming’in ?
Amocheng’ che oame , anan che oee , amosage . 
Amu cheng’ei tuguchuto tugul bororiosiekab ng’ony : ago ingen Kwandang’wong’ kole omakyinige tuguchuto . 
Ago ocheng’ okwek bounatetab Jehovah , si keteswok tuguchuto tugul .
Amoiywei , okwek akwet ne ming’in ; amu baibai Kwandang’wong’ kogonok bounatet . 
Oalde che otinye , si ogoite kagochinoik ; onapchige suberok che maosegitu , konoruet eng’ kipsengwetisiek ne mabegu , ole marikyin chorik , ama ng’emei kiptorotinik . 
Amu ole mi konorueng’ung’ , ko oloto ole mi muguleldang’ung’ agine .
Ongogermenogis suenutikwok , ak ongolalyo taisiekwok ; 
ak ogergeitu ak bik che igeni kiptaiyandenywa , kobunu igortab katunisiet : si ye nyo ak kogongony , koyatyi ngunoto . 
Boiboen otwogichoto , che nyoru kiptaiyandanato koripsei ye nyo : amwawok iman ale , kermenigei inendet , ak chobei bichoto koteb ng’ony eng’ ole amisie , ak kwo kobai ichek . 
Ak ngo nyo eng’ ripset ne bo aeng’ , anan ne bo somok , ak konyorta ko u noto , ko boiboen anyun otwogichoto . 
Ago onai ni ole , nda kiingen kiptaiyatab got sait ne nyonei chorindet , ta kiripsei , ta kima kobagaktoi gonnyi kobut chorindet . 
Ochopge ak okwek : amu nyonei Weritab chi eng’ sait ne mobwati .
Kilenji anyun Petero , Kiptaiyandani , imwawech achek kalewenoni , anan imwachini bik tugul ? 
Kole anyun Kiptaiyat , Ng’o anyun ribindet ne kiyani ak ko ng’om , ne indoi kiptaiyandennyi kotononji gonnyi , ak kogochi amitwogikwak che yamei eng’ betut ne makyin ? 
Baibai otwogindonoto , ne nyoru kiptaiyandennyi koyaei ko u noto . 
Amwawok iman ale , indoi chichoto kotononji tugukyik tugul . 
Ago ngo mwa otwogindonoto eng’ muguleldanyi , kole , Igaegei kiptaiyandennyu masib koitu ; ak kotoi kobir otwogik che murenik ak che tibik , ak koamis ak koeeiso , ak kobogit ; 
weeksei anyun kiptaiyat ne bo otwogindonoto eng’ betut ne kama kogeni , ak eng’ sait ne manaei , ak kobir mising’ , ak kopchechi kebebertanyi koboto che matinyei kayanet . 
Ak otwogindonoto , ne kiingen magetab kiptaiyandennyi , ama kochopgei , anan koyai ko u magennyi , kebire birutik che chang’ ; 
ago inendet ne kima kongen , ak koyai tuguk che nyoljin biret , kebirei birutik che ng’ering’en . Ak age tugul ne kigigochi che chang’ , kotun kimage che chang’ : ak inendet ne kigigochi korib tuguk che chang’ , kotun kimage inendet che siirei .
Kianyo awirji mat ng’ony ; nee anyun ne ta amache , ngo kagolal nguno . 
Ago atinye kabatisanet ne tatun kibatisanena ; kamarigitya ne tia agoi kosulda ! 
Tos olen kianyo agonu kalyet konyo ng’ony ? Amwawok ale , Achicha ; ago besiet : 
amu koboch nguno kopchegei bik mutu che mi got agenge , surie somogu aeng’ , ak kosurie aeng’ somok . 
Pchegei , kwanda ak werit , ak werit ak kwanda ; kamet ak cheptanyi , ak chepto ak kamet ; kametab werit ak osotiondennyi , ak osotiotab werit , ak kametab werit .
Kimwachi anyun tuiyet kolenji , Ye ogeer kotogosune boldet cherongo , ole , Machei korobon ; ak koyaak ko u noto anyun . 
Ak ye ogeer usonet ne usune murot ne bo tai , ole, Machei koit kemeut ne ng’wan ; ak koyaak ko u noto . 
Chombilichu ! ongen obesie ole teptoi ng’ony ak kipsengwet ; kalya anyun si monai ole teptoi betusiechu ?
Kalya si moruoch okwege agobo tuguk che bo imanda ? 
Amu ye ta obendi ak bunyondeng’ung’ taitab kiruogindet , igiilge obendi eng’ oret si kounden ; si mata komutin taitab kiruogindet , ak komutyin kiruogindet askarindet , ak kotoorjin askarindet korgoret . 
Amwaun ale , Magoi imong’une oloto , agoi iyaakte sendeiyot ne bo let .
Kimi bik alage eng’ betusiechoto che kimwachi inendet agobo Galilik , che kiburuch Pilato korotikwak ak tiseiywekwak . 
Ak kowolji kolenji , Tos olen ki kiptengeginik bichoto bo Galili kosiir Galilik tugul , amu kinyor nyalilwogichu ? 
Amwawok ale , Achicha : ago , ngot ko mosigu okwek , olustosi okwek tugul ko u noto . 
Anan choto taman ak sisiit , che kisieb got ne koi ne bo Siloam , ak kobar , tos olen ki kiptengeginik kosiir bik tugul che kimenyei Jerusalem ? 
Amwawok ale , Achicha : ago , ngot ko mosigu ak okwek , olustosi tugul ko u noto .
Ak kimwa kalewenoni , kolenji , Kimi chito age ne kitinyei mogoiywet ne kiga minji mbarennyi ne bo sabibuk ; ak kinyo kocheng’ logoekab ketoto , amanyorji kiy . 
Kolenji ribindetab mbaretab sabibuk , Keero , kenyini ko ne bo somok anyone acheng’e logoek eng’ mogoiywoni amanyorune kiy : eb kolul ; amu nee si koamei ng’ung’unyek buch ? 
Ak kiwolji kolenji , Kiptaiyandani , ingotebi kenyini agine , si kota asemberji ak ande ng’atatek : 
ak ngo ii logoek kong’eete nguno , ko mie ; ak ngo maii , ieb anyun kolul .
Ak kiinetisiei eng’ sunagogit age eng’ betutab sabato . 
Ak ogeero , kobogoriot age ne kitinyei tamirmiriet ne bo nyalulet kenyisiek taman ak sisiit ; ak kigarigak , ak kima kota komuchi kochuulgei agot kitigin . 
Ak kingogeer Jesu inendet , koguur ak kolenji , Kobogoriondoni , kagitiachin eng’ nyaluleng’ung’ . 
Ak kiigonoor eunekyik inendet : kochuulak ngunoto , ak kolos Jehovah . 
Kinerech anyun bounindetab sunagogit , amu kiisoob Jesu chito eng’ betutab sabato , ak komwachi tuiyet kolenji , Mitei betusiek lo che nyolu koboisie bik : obwa anyun eng’ betusiechoto si kisoobok , ama eng’ betutab sabato .
Ago kiwolji Kiptaiyat, kolenji , Okwek chombilik , tos mayatei age tugul eng’ okwek eitanyi anan sigiriennyi eng’ bii eng’ betutab sabato, ak kokweri koee beek ? 
Ak kobogoriondoni , ne cheptab Abraham , ne kigorat Setani kenyisiechu taman ak sisiit , tos manyol kitiach eng’ ratutioni eng’ betutab sabato ? 
Ak ye kingota komwaei tuguchu , kolilanso bunikyik tugul : ago kiboiboitu tuiyet komugul agobo tuguk che tororen che kiyaei inendet .
Kimwa anyun , kole , Kergei bounatetab Jehovah ak nee ? Ak tos aroge nee ? 
Kergei ak keswotab karadali , ne kinam chito , ak kominji mbarennyi ; ak kibit , agoi koek ketit ; ak kitebe taritik che bo barak temenikyik .
Ak kimwa kogeny kole , Aroge nee bounatetab Jehovah ? 
Kergei ak mermerek , che kinam kobogoriot , ak koburukto busiek che bo kitongok somok , agoi kogut tugul .
Ak kibunot nganasok che eechen ak che mengech , konetisioti, kobunei oret ne wendi Jerusalem . 
Ak kilenji chito age , Kiptaiyandani , tos ng’ering’ che tun kisoru ? Ak kilenji , 
Ogiilge obun kurget ne mariich : amu amwawok ale , cheng’ei tun che chang’ kobun yoto , ago matun imuchi . 
Ak ye tun kang’eet chitab kobo got , ak koger kurget , ak otau anyun otononse eng’ sang’ , ak ogongony kurget , ole , Kiptaiyandani , yatwech ; ak kowolwok inendet kole , Mangenok , ak ole obunu ; 
otau anyun ole , Kigiamisiei ak kigiee eng’ taing’ung’ , ak kiinetisiei eng’ ortinwekyok ; 
ak tun mwaei kole , Mangen ole obunu ; oba eng’ ane , okwek tugul yaikab tengek . 
Koek anyun rirek ak nyeetab kelek, ye tun ogeer Agraham, ak Isak, ak Jakobo, ak maotik tugul, eng’ bounatetab Jehovah, ak kewirjok okweget sang’ . 
Ak tun bwanei kobunu kong’asis ak cherongo , ak murot ne bo katam ak murot ne bo tai , ak koteb ng’ony koamis eng’ bounatetab Jehovah . 
Ak ogeero , mi che bo let che tun egu che bo tai , ak mitei che bo tai che tun egu che bo let .
Kibwa Parisaik alak eng’ sainato , ak kolenji , Ng’eet mande , ui eng’ oli : amu machei kobarin Herod . 
Ak kilenji ichek , Oba omwachi lelwandonoto , olenji , Keero , aone oik ak asoobi bik rani ak mutai , ak eng’ betutab somok abegechi . 
Ago kanyol awo bandanyu rani ak mutai ak betut ne bo somok : amu manyoljin komechi maotiondo oldo age kobate Jerusalem .
Ee , Jerusalem , Jerusalem , inye ne ibare maotik , ak ilage koik che kiyogun ! Kiamach konyil ata ayum lagoguk , ko u ngogiet ne iyumjin arekyik kebebaikyik , ago kima ocham ! 
Ogeero , kagebagakwok gong’wong’ koek kipkubere : ak amwawok ale , Maogeera , agoi tun ole , Iberurot ne nyonei eng’ kainetab Kiptaiyat .
Ak ye kingwo gotab age eng’ bounik che bo Parisaik eng’ betutab sabato , si koamis , koribot ichek inendet . 
Ak ogeero , kimi chi tainnyi ne ki lolosenot borto . 
Ak kiwolji Jesu ng’omotikab ng’atutik ak Parisaik , kolenji , Tos chamdaat eng’ ng’atutik kisoob chi eng’ betutab sabato , anan achicha ? 
Ago kisisyo . Ak kinam inendet , ak kosoob , ak kounda kwo . 
Ak kolenji icheget , Ng’o eng’ okwek ne tinyei sigiriet anan eito ne kagobutyo keringet , ama sutu eng’ sainato eng’ betutab sabato ? 
Ak kimata komuch anyun kowolji inendet kogeny agobo tuguchuto .
Ak kimwachi kalewenet che kiga kiguur , ye kingogeer ole lewendoi ng’echerok che bo tai ; kolenji ichek , 
Ye kaguurjin chi age tugul igortab katunisiet , ko metebe ng’echeret ne bo tai ; amu abere kagiguur age ne konyitot kosiirin , 
si ye nyo inendet ne kaguurok okwek tuwai , komwaun kole , Istochige chichi ; itau anyun iwe ole bo let eng’ kalilanet . 
Ago ye kiguurin , itebe olo bo let ; ak ye nyo anyun ne kaguurin , komuchi kolenjin , Choruani , ui olin bo tai : inyoru anyun teegisto eng’ che oamisiei tugul . 
Amu age tugul ne itororigei kiming’ini ; ak inendet ne iming’inegei kitorori .
Kimwachi anyun chichoto kiga kuurso agine , kolenji , Ye ichob amitwogik che bo bet anan che bo koskoleny , ko mat iguur choronoguk , anan che otupche , anan tilionutiguk , anan magorek che bo kokwet ; abere tos kuurin agichek , ak koweegun cheguk . 
Ago ye ichob igorta , iguur kibananok , ak che bo mugungon , ak che ing’waldos , ak che koriotin : 
si kiberurin ; amu matinyei icheget che weegun : amu tun kiweegun eng’ ng’eetyetab che bo iman .
Ak kingogas tuguchuto chito age ne kimi koboto inendet eng’ amisiet , kolenji , Baibai inendet ne tun amisiei eng’ bounatetab Jehovah .
Ago kilenji , Kichob chito age amitwogik che chang’ che bo koskoleny ; ak koguur bik che chang’ : 
ak kiiyokto otwogindennyi eng’ saitab amitwogik , koguur che kiga kemwachi , kolenji , Obwa ; amu kagochobogis tuguk tugul . 
Ak kotoi tugul eng’ maget agenge komwa kit ne karany . Kilenji chito ne bo tai , Kaal mbaret , kanyolja awo ageer : asomin ale nyoiywa kaat . 
Kole age , Kaal eik taman che bo chogit , kawe atiem ichek : asomin ale nyoiywa kaat . 
Kole age , Kaatunisie , noto anyun mamuchi anyo . 
Konyo anyun otwogindonoto , ak kotetyi kiptaiyandennyi ng’alechuto tugul . Konerech anyun chitab kobo got , ak kolenji otwogindennyi , Ui chakte ortinwek che eechen ak che mengechen che bo nganaset , ak imutu yu kibananok , ak che bo mugungon ak che koriotin ak che ing’waldos . 
Ak kile otwogindonoto , Kiptaiyandani , kagoyaak kit ne kageng’at , ago ta komi boroindo . 
Kolenji anyun kiptaiyat otwogindennyi , Ui ortinwek che eechen ak kiwotosiekab mbarenik , ak ichiich kobwa go , si konyi gonnyu . 
Amu amwawok ale , mami agot agenge eng’ che kiga kemwachi ne chamjami amitwogikyuk .
Ak kiba ak inendet tuiyosiek che chang’ : ak kiwelelgei inendet ak kolenji , 
Ngo nyonja chi , ama wech kwanda , ak kamet , ak osotiondennyi , ak lagokyik , ak werik che tupcho , ak chepkametinik , ee ak sobondanyi agine , ko maimuchi koek alamalyennyu . 
Ak chi age tugul ne maibei kimurtoiyondennyi , ak kosubwa , ko maimuchi koek alamalyennyu . 
Amu ng’o eng’ okwek , ne machei koteech got ne koi , ama toi koteb ng’ony korok ak koiit tuguk , ngo tinyei che yamei kogesune got ? 
Si ma ye kagotonon lumeiywot , ak koma komuch koges , kotoi kochurachur inendet tugul che keerei , 
kole , Kitoi chichi koteekso ago ma imuch koges .
Anan ng’o laitoriat ne wendi kobaregei ak laitoriat age , ama teb ng’ony korok ak korar ole teptoi , ngo tos imuchi inendet ak bik elfusiek taman kotuiyo ak ne setyin inendet ak bik elfusiek tiptem ? 
Anan , ye ta komi age ole loo , koyokto ng’olyot , si koteeb agobo kalyet . 
Noto anyun , chi age tugul eng’ okwek ne mabagaktoi tugukyik tugul , ko maimuchi koek alamalyennyu .
Miachen munyuk : ago ngo kagogesgei anyinyindanyi , ko ta kianyinye nee ? 
Ma kotilei kiy eng’ emet anan eng’ kapng’atat : kilaktoi . Inendet ne tinyei itik che kastoe , kogas .
Ak kirikyi inendet taagikab aisurut tugul ak kiptengeginik si kobiit kogas inendet . 
Ak kiing’unyng’ung’so Parisaik ak sirik , kole , Taachei chichi kiptengeginik , ak koamisiei tugul . 
Ak kimwachi ichek kalewenoni, kolenji , 
Ng’o chi eng’ okwek , ne tinyei kechirek bogol , ak ngobeet agenge eng’ choto , ko tos mabagaktoi choto tamanwogik sogol ak sogol eng’ surkwen , ak kwo kocheng’at noto kabet , agoi konyor ? 
Ak ye kigonyor , konde tigikyennyi , ak kobaibait . 
Ak ye kagoit ga , koguur choronokyik koboto bikab kokwennyi koyumgei , ak kolenji , Ongeboiboitu tugul , amu kaanyoru kechiriennyu ne koga bet . 
Amwawok ale , egu ko u noto tun agine boiboiyet eng’ kipsengwet agobo kiptengekyot agenge ne kasik , ne siirei bik che bo iman tamanwogik sogol ak sogol , che mamage kiy sigunet .
Ng’o kobogoriot ne tinyei fedaisiek taman , ak ngobeet fedaiyat agenge , kotos mainaami tait ak kobuch got , ak kocheng’ mising’ agoi konyor ? 
Ak ye kagonyor , koguur anyun choronokyik koboto bikab kokwennyi koyumgei ak kole , Ongeboiboitu tugul , amu kaanyoru fedaiyandennyu ne koga kobet . 
U noto anyun, amwawok ale , mi boiboiyet eng’ taitab malaikaisiekab Jehovah eng’ kiptengekyot agenge ne kasik .
Ak kimwa kole , Kimi chi anum ne kitinyei werik aeng’ : 
ak kilenji werit ne ming’in kwandanyi , Aba , kona tuguk che ka tatun bunjina . Ak kipchechi ichek tugukyik . 
Ak kingobata betusiek che matia koyum weroto ming’in tugukyik tugul , ak kwo emet ne loo ; kwo koserser eng’ oloto tugukyik eng’ atepto ne ya . 
Ak kingo kagogesta tugul , konyo rubet ne o emonoto ; kotoi anyun kobanan . 
Ak kiwa kogakta chito age ne bo emonoto ; ak kiiyokto kwo koyaga torok eng’ mbaret . 
Ak kimachei mising’ kole kobiyo metetek che kiamei torok : amu ma igochi chi kiy . 
Ak kingobwat , komwa kole , Tia otwogik che bo baba che tinyei amitwogik che yamei kot kosiir , ago ane , ko kabara rubo eng’ yu ! 
Ang’eete ak awe oldab baba , alenji , Baba , kiachalwogenji kipsengwet ak kiachalwogen eng’ taing’ung’ : 
ma ko nyoljina kota keguurena wering’ung’ : ingaek ko u age eng’ otwogiguk . 
King’eet anyun kwo oldab kwandanyi . Ago , ye kita komi ole loo , kogeer inendet kwandanyi , ak korire inendet , ak kilabat kwo kosuub kaatit , ak kong’utut .
Ak kilenji werit , Baba , kiachalwogenji kipsengwet , ak kiachalwogen eng’ taing’ung’ : ma ko nyoljina kota keguurena wering’ung’ . 
Ago kilenji kwanda otwogikyik , Oibu ochogune ngoriet ne kararan ne siirei tugul , ak olaakyi ; ak ondechi peteit mornennyi , ak olaakyi kweonik : 
ak ogetu moita ne nerat , ak oeny , si keam , ak keboiboitu : 
amu werinnyu ni , ne kiga kome , ago kagosob kogeny ; kiga kobet , ak kagobiit . Kitoi anyun koboiboitu .
Ak kimi werinnyi ne o mbar : ak kingorik ye negit got , kogas cheetab tiendo ak ureriet . 
Ak kiguur age eng’ otwogik , ak koteebe kole , nee tuguchu . 
Ak kilenji , Kagoit ng’etab komet ; ak kagoeng’ji kwandang’ung’ moita ne nerat , amu kagotaach inendet kochamegei . 
Ago kinerech , ak kiesio kwo go : ak kimong’ sang’ kwandanyi , kogaigai . 
Ago kiwolji kwandanyi kolenji , Keero , kiaotin eng’ kenyisiechu chang’ , ama abut ng’atutieng’ung’ : ak kima igona arua , si keboiboitu ak choronokyuk : 
ago ye kangonyo weritang’ung’et , ne kigoam tuguguk ak chepkugonik , ieng’ji anyun moita ne nerat . 
Ak kilenji , Weri , kimi tuwai kotugul , ak tugukyuk tugul ko cheguk . 
Ago kanyolu keboiboitu ak kigasge : amu kiga kome weri otupche , ago kagosob kogeny ; kiga kobet , ago kagobiit .
Ak kilenji inendet alamalyennyi kogeny , Kimi chi anum ne ki magorio , ne kitinyei ribindet ne kitononjin gonnyi ; ak kigimwaita chichoto eng’ tainnyi kele , iserseri tugukab magoriondonoto . 
Ak kiguur inendet kolenji , Nee ni agase agobo inye ? Konu koitetab ripseng’ung’ ; amu ma iegu ribindet kogeny . 
Ak kile ribindonoto eng’ muguleldanyi , Ayae nee anyun , amu kagoistaa kiptaiyandennyu eng’ boisiet ? Amatinye kimnatet ne abatisie ; ak ngale , Asomso , alilani . 
Kaanai kit ne ayae , si ye kageona eng’ boisiet , kotaacha eng’ gorikwak . 
Ak kingoguur age tugul eng’ besenikab kiptaiyandennyi , kolenji ne bo tai , Kiibesen ata tugukab kiptaiyandennyu ? 
Kole , Terenik bogol che bo mwanik . Ak kilenji , Nam kartasing’ung’ , ak iteb ng’ony si isir konom , ichokyi . 
Yeityo kolenji age , Kiibesen ata inye ? Kole , Terenik bogol che bo nganok . Kolenji , Nam kartasing’ung’ , si isir tamanwogik sisiit .
Ak kiichoi kiptaiyandennyi otwogindonoto kima ko bo imanda amu kayai eng’ ng’omnatet : amu ng’omen werikab ng’onyuni eng’ ibindanywa kosiir werikab lapkeiyet .
Ak amwawok ale , Oyachige choronok eng’ oretab magornatosiek che ma bo imanda ; si ye tun igesgei , ko tun kotaachak eng’ gorik che bo koigeny . 
Inendet ne kiyani eng’ che ng’ering’ , kiyani agine eng’ che chang’ : ak inendet ne magiyani eng’ che ng’ering’ ko magiyani agot eng’ che chang’ . 
U noto anyun , ngo kima oegu che kiyani eng’ magornatosiek che ma bo imanda , ko ng’o ne tos iyanak eng’ magornatosiek che bo imanda ? 
Ak ngo kimata oegu che kiyani eng’ tugukab chito age , ko tos ng’o anyun ne konok tuguk che chekwok ?
Ma mi otwogindet ne imuchi koot kiptainik aeng’ : amu tos wech age , ak kocham age ; anan konamgei ak age , kosas age . Momuchi oot Jehovah ak magornatet .
Ak kigas Parisaik tuguchuto tugul . Kichamei siling’isiek icheget , ak kororechi inendet . 
Ak kilenji , Okweget che omieitige eng’ taitab bik ; ago ingen Jehovah mugulelwekwok : amu kit ne itorori bik ko wegot mising’ eng’ taitab Jehovah .
Kitebi Ng’atutik ak maotik agoi koit Johana : koboch betunoto keamdoi logoiywek che miach che bo bounatetab Jehovah , ak komong’jin chi tugul eng’ kimnatet . 
Ago nyamnyum kosiirto kipsengwet ak ng’ony , kosiir kobut sirutiet agenge ne bo Ng’atutik .
Age tugul ne onei osotiondennyi , ak kotun age , ko kabaigei : ak chito ne ituni inendet ne kigoon manong’otiot ko kabaigei .
Ak kimi chi anum ne ki magorio ne kiilaachi ngoroik che arusen ne birir , ak che bo katanit ne kararan , ak kibaibai betut age tugul , ak kotalbisi : 
ak kimi kibanania ne kigiguure Lasaro ne kigimogoni eng’ kurgennyi , ak ki nyiitat mook bortanyi , 
ak kimachei kebae tuguk che ibutos eng’ mesetab magoriondonoto ; ee , kibwa agot sesenik ak komel mookyik .
Ak kime kibananiandanato betut age , komut inendet malaikaisiek konde tegetab Abraham : ak kime agine magoriondonoto , ak kigitub . 
Ak ye kimi oldab che kigobek konyal barak , komi nyalilda ne o , kogeer Abraham komi ole loo , komi Lasaro tegennyi . 
Ak kiite kole , Baba Abraham , rirena , ak iyogu Lasaro , koting’e beek walitab mornennyi , si kotiswa ng’elyeptanyu , amu ami ng’wanindo mising’ eng’ mai lalei . 
Ago kile Abraham , Weri , ibwat ile kingota isobe ko kiinyoru tuguguk che miach , ki u noto Lasaro , kinyoru tuguk che yaach : ago nguno kigoigoi inendet eng’ yu , ago inye , imi ng’wanindo ne o . 
Ak ne siirei chu tugul , ko kiginde chemng’eisut ne o ne ioitosech achek ak okwek , si che machei kolong’ olo omi ko maimuchi , ak che machei kolong’ ole kimi ko maimuchi . 
Ak kile , Asain anyun , baba , ale , iyokte inendet kwo oldab baba ; 
amu atinye che kitupche mut ; kwo koteechi ichek , si mabwa ole mi nyalilda ne o . 
Ak kilenji Abraham , Tinyei ichek Musa ak maotik ; ingogas ichek . 
Ago kile , Achicha , baba Abraham : ago ngot kwo chi ole mi ichek ne bunei oldab che kigobek , kosigu . 
Ak kilenji , Ngot ko magas Musa ak maotik , koesioi koyan agot chito ne ng’eetei eng’ che kigobek .
Kilenji alamalyennyi anyun , Bwanei kanagutik matiny : ago bwa eng’ chichoto bunu . 
Kita kaigai eng’ inendet kirooch kaatinnyi koitab bai ne o ak kewirji nyanjet , kosiir ye inachi age eng’ chu mengech . 
Oripge : ngochiliilun ne otupche , iger kong’ ; ak ngo sik , inyochi kaat . 
Ak ngo chalwogenjin konyil tisab eng’ betut agenge , ak ngo week ole imi konyil tisab kolen , Kaasigu ; inyochi kaat .
Ak kilenji che kiyoktoi Kiptaiyat , Teswech kayanennyo . 
Ak kile Kiptaiyat , Ndotinye kayanet ne u keswotab karadali , ko ye omwachi mogoiywoni , olenji , Kitutin , ak keminin eng’ nyanjet ; kogasok it .
Ago mi ng’o eng’ okwek ne tinyei otwogindet ne ibatisiei anan ne iyagi kechirek , ne lenjin , ye kait kobunu mbar , Nyo ngunoto ak itebi ng’ony iamisie , 
Tos ma kaigai kolenji inendet , Chobwa tuguk che aame , kermenge , ak iboisiewa , agoi aamisie ak aeeise ; si yeityo iamisie ak ieeise aginye ? 
Tos weekyin otwogindonoto kongoi amu kayai tuguk che kaga king’at ? 
U noto tun ak okwek , ye kaoyai tuguk tugul che kaging’atak , omwa ole , Ki otwogik che matilei kiy ; kageyai che kanyoljinech keyai .
Ak ye kimi oret kowendi Jerusalem , kobun kwenutab Samaria ak Galili . 
Ak kingomong’ji nganaset age , kotuiyo ak murenik taman che kiamei mogondosik , che kitonondos eng’ ole loo : 
ak kiwaach kole , Jesu Kiptaiyat , rirenech . 
Ak kingogeer ichek , kolenji , Oba oborjige tisiik . Ak ye kingab kaba , kotililitu . 
Ak kingogeer age eng’ ichek kole kagosob , koweek , kolosunonu Jehovah eng’ kutit ne o ; 
ak kiibutyi kelyekyik kogochi kongoi ; ak ki Samarindet chichoto . 
Ak kiwol Jesu kole , Kama kitilil taman ? Ago mi ano chugai sogolu ? 
Tos ma biit agot agenge ne kaweek kogochi kalosunet Jehovah , kobate toondoni ? 
Ak kolenji inendet , Ng’eet , si iwe : kagosoobin kayaneng’ung’ .
Ak kingoteebe Parisaik kole nyonei au bounatetab Jehovah , kowolji ichek kolenji , Manyonei bounatetab Jehovah kegeeronu : 
ama kimwaei kele , Ogeero , mi oli ! Anan mi olin ! Amu , ogeero , mi bounatetab Jehovah kwenung’wong’ .
Ak kilenji alamalyennyi , Tun bwanei betusiek , che tun omache ogeer betut agenge ne bo Weritab chi , ak mogeere . 
Ak tun lenjinok , Ogeero , mi olin ! Ogeero , mi oli ! Amat obe , anan osub ichek : 
amu u kalyelet , ne ilyelune komosta age eng’ kipsengwet , ak koluu agoi komosta age ne bo kipsengwet ; tun u noto Weritab chi agine eng’ betunnyi . 
Ago kanyol konyalil eng’ tuguk che chang’ ak koesio inendet ibini . 
Ak ko u ole kibiitunda eng’ betusiekab Noa , ko tun u noto eng’ betusiekab Weritab chi . 
Kiamisiei , kieeisei , kiitunisiei , ak kiigoitoi kitun , agoi betut ne kiwa Noa melit orit , ak kinyo maranet , ak kobar tugul . 
U noto agine , ole kibiitunda betusiekab Lot ; kiamisiei , kieeisei , kialisiei , kialdoisiei , kigolsei , ak kiteeksei ; 
ago eng’ betut ne kimanda Lot eng’ Sodom korobon mat ak koik che laldos che kibunu kipsengwet , ak kobar tugul : 
u noto eng’ betut ne kiboru Weritab chi .
Eng’ betunoto , ko mat kochorgei inendet ne mi got barak , koib tugukyik che mi go ; amat koweek agine inendet ne mi mbar . 
Obwat osotiotab Lot . 
Age tugul ne cheng’ei kosor sobondanyi kobeeti : ak age tugul ne ibeeti sobondanyi koribei . 
Amwawok ale , Tun ruitos bik aeng’u eng’ itogut agenge eng’ kemounoto ; kimuti age , kebagakta age . 
Tun ng’oisei kobogorisiek aeng’u kibagenge ; kimuti age , kebagakta age . 
Tun mi bik aeng’u mbar : kimuti age , kebagakta age .
Ak kiwolji inendet kolenji , Ano , Kiptaiyandani ? Ak kilenji , Ole mi musto , koyumjingei oloto motong’wek agichek .
Kimwachi anyun kalewenet kole , Kanyol kosa betusiek tugul , amat chorirenso ; 
kolenji , Kimitei nganaset age kiruogindo , ne kima koiywei Jehovah , ak kima koiiti chi : 
ak kimi mosoget age nganasanato ; ne kinyonei ole mi kotugul , kolen , Ibesiewa kiruoget ne bo iman eng’ bunyondennyu . 
Ak kiesio eng’ betusiek alak : ago eng’ let , komwa eng’ orinnyi kole , Agot ngo maiywei Jehovah , amaiiti chi ; 
ago amu inyalila mosogani , abesiechini anyun , si ma konyonei kotugul koiima .
Ak kile Kiptaiyat , Ogas kit ne kimwa kiruogindet ne ma bo imanda . 
Tos mayachin Jehovah imanda che lewenotin , che rirjin inendet bet ak kemoi , ak muitoi inendet eng’ ichek ? 
Amwawok ale , yachin inendet ichek imanda kochokyin . Ago ye tun nyo Weritab chi , ko tos nyoru kayanet eng’ ng’ony ?
Ak kimwachi kogeny kalewenoni alak che kiimang’ugei kole , ki bo imanda , ak kosasei bik tugul , 
kolenji , Kitogosta bik aeng’u hekalut koba kosa ; Parisaindet age , ko taagindetab aisurut age . 
Kitonon Parisaindet kosa kong’alal inegei ko u ni kole , Jehovah , amwaun kongoi , amu ma ki kergei ak bik alak , che rebik , che ma bo iman , che ibegei , anan taagindoni bo aisurut . 
Arugutige konyil aeng’ eng’ wigit ; agoitoi kebeberta ne bo taman eng’ tuguk tugul che anyoru . 
Ago kitonon taagindetab aisurut eng’ ye loo , ak ma cham agot konyal kipsengwet , ago kiluch tegennyi , kole , Jehovah , rirena , a kiptengekyo . 
Amwawok ale , kichortagei chichoto gonnyi ko kagoek ne bo imanda kosiir nin age : amu chi age tugul ne itororigei kiming’ini ; ak age tugul ne iming’inigei ko tun kitorori .
Ak kiimutyi bik inendet manyurunik , si kobiit kotwa ichek : ago ye kingogeer alamalyet , koger kong’ . 
Ago kiguur Jesu ichek kobwanji , ak kolenji , Ochamji lagok che mengech kobwanja , amat oete : amu bo che u chu bounatetab Jehovah . 
Amwawok iman ale , Age tugul ne mataachei bounatetab Jehovah ko u lakwet ne ming’in , ko magoi mong’ji oloto matiny .
Ak kiteebe inendet bounindet age , kole , Konetindoni mie , ayai nee si kobiit anyor sobondab koigeny ? 
Ak kilenji Jesu , Amu nee si iguurena ne mie ? Mami ne mie , kobate agenge , noto ko Jehovah . 
Ingen Ng’atutik , Amoipge , Amerumisie , Amechorse , Amebaorian lembech , Teech kwandang’ung’ ak komet . 
Ak kile, Kiarib tuguchuto tugul koboch ko a neran. 
Ak ye kingogas Jesu , kolenji , Ta ko rartaat kit agenge eng’ inye : alde tugul che itinye , ak ipchechi kibananok , si inyoru konoruet eng’ kipsengwet : ak inyo , isubwa . 
Ago ye kingogas inendet tuguchu , koarogen mising’ ; amu ki magorio kot .
Ak kingogeer Jesu inendet , komwa kole , Bichii ne tia eng’ che tinyei magornatosiek komong’ji bounatetab Jehovah ! 
Amu nyamnyum eng’ tambesiet kochut kondab katet , kosiir komong’ji magoriot bounatetab Jehovah . 
Kimwa anyun che kigasei , kole , Ng’o anyun ne kesoru ? 
Kile , Tuguk che maimugaksei eng’ bik komugaksei eng’ Jehovah .
Kole Petero , Keero , kigebagakte tugukyok , ak kisubun . 
Ak kilenji ichek , Amwawok iman ale , Mami chi ne kibagakta got , anan osotiot , anan che tupcho , anan sigik , anan lagok , agobo bounatetab Jehovah , 
ne manyoru che chang’ kosiir eng’ betusiechu , ak sobondab koigeny eng’ betusiek che tun bwanei .
Ak kiimut taman ak aeng’ kobwa ole mi , ak kolenji , Ogeero , kitogostoi Jerusalem , ak kosulda tuguk tugul che kisir maotik agobo Weritab chi . 
Amu kindoi inendet eunekab Bororiosiek , si kechurachur , ak kitewer , ak kesing’ilji : 
ak kobire kipcharitit , ak kobar : ak kong’eet kogeny eng’ betutab somok . 
Ak kima iguiyo icheget tuguchuto , agot agenge ; ak kiung’ak mwaonito eng’ ichek , ak kima ibesio tuguk che kiga kimwa .
Ak kingorikyi Jeriko , ko kitebyei ng’ony kipkoratia eng’ oret taban kosomsei : 
ak kingogas kosiirtoi tuiyet , koteeb kole , Nee chu ? 
Ak kimwachi ichek inendet kolenji , Jesu ne bo Nasaret ne siirtoi . 
Ak kiwaach , kole , Jesu , Weritab Daudi , rirena . 
Ak kiger kong’ inendet anyun che kiindoi , kole kosis : ago kites kowaach mising’ kole , Weritab Daudi , rirena . 
Ak kitonon Jesu , ak kong’at kimut inendet kwo ole mi : ak ye kiga rik , koteebe inendet , 
kole , Imache ayaun nee ? Ak kile , Kiptaiyandani , amache ageerto . 
Ak kilenji Jesu, Keerte : kagosoobin kayaneng’ung’ . 
Kigeerto anyun ngunoto , ak kosub inendet , kolosunoti Jehovah : ak kingogeer tuiyet komugul , kogonyit Jehovah .
Kimong’ji anyun Jeriko ak kobun kwenut . 
Ak ogeero , chito ne kiguure Sakayo ; ak ki ne o inendet eng’ taagikab aisurut , ak ki magorio . 
Ak kicheng’ei kole kogeer Jesu si konai kole ng’o inendet ; ago kima imuch amu tuiyet , amu ki nwach . 
Ak kilabat kondo , kwo kolany mogoiywet si kogeer inendet : amu kinyo kosiirtoe oranato . 
Ak ye kingoit Jesu yoto , konyal ketoto , ak kolenji , Sakayo , choruge , chogu ; amu kanyolja aru gong’ung’ ra . 
Ak kichok , kochorgei , ak kotaach inendet eng’ boiboindo . 
Ak ye kingogeer bichoto , kong’unyng’ung’so tugul , kole , Kawa kotebi eng’ gotab chito ne kiptengekyo . 
Ak kitonon Sakayo , ak kolenji Kiptaiyat , Keero , Kiptaiyandani , agochini kibananok kebebertab tugukyuk ; ak ngo kiaibe chi age tugul kiy eng’ ng’alset , aweekyini konyil ang’wan . 
Ak kilenji Jesu , Kagonyo yetunet rani goi , amu weritab Abraham agine inendet . 
Amu kinyo Weritab chi kocheng’ ak kosor ne kiga kobet .
Ak ye kingota kogasei ichek tuguchu , kotes komwa kalewenet , amu ki negit Jerusalem , ak kiibwati icheget kolen toogu bounatetab Jehovah ngunoto . 
Kimwa anyun kole , Kiwa chi anum ne toogunot emet ne loo , kwo konam bounatet kobunji , ak koweek . 
Yeityo koguur otwogikyik taman , ak kogochi fedaisiek taman , ak kolenji , Oboisie agoi tun aitu . 
Ago kiwech inendet bikab emennyi , koyokto ng’olyot kosube inendet , kole , Magimache chichi koboiywech .
Ak ye kingoweek kogeny , ko kagonam bounatet , kong’at keguur otwogichoto , chu kiga kigochi fedaisiek , kobwa ole mi inendet , si kobiit konai che kinyor bichoto eng’ boisiet . 
Ak kinyo tainnyi chito ne bo tai , kole , Kiptaiyandani , kigonyor fedaiyandeng’ung’ fedaisiek alak taman . 
Ak kilenji inendet , Kiiyai ne mie , otwogindoni mie : amu kiiegu ne kiyani eng’ kit ne ming’in mising’ , bou nganasok taman . 
Ak kinyo ne bo aeng’ , kole , Kiptaiyandani , kigonyor fedaiyandeng’ung’ fedaisiek mut alak . 
Ak kilenji noto agine , Bou nganasok mut aginye .
Ak kinyo age , kole , Kiptaiyandani , keero , ineni fedaiyandeng’ung’ ne kigaratyi anget ak agonor : 
amu kiaiywein , amu i chi ne kolgol : inemu ne kima inde ng’ony , ak igese che kima igol . 
Kolenji anyun inendet , Aruogun agobo ne kemwa eng’ kuting’ung’ , otwogindoni ya . Kiingen ile a chi ne kolgol , anemu ne kima ande ng’ony , ak agese che kima agol ; 
kilya anyun si mende fedaisiekyuk ole kiwalawale , ta kaanyoru ko kaitu koboto che kitesak ? 
Ak kimwachi ichek che kitonondos eng’ ye negit , kolenji , Orebe inendet fedaiyat , ak ogochi inendet ne tinye fedaisiek taman . 
Ak kilenji ichek inendet , Kiptaiyandani , tinyei inendet fedaisiek taman . 
Amwawok ale , chi age tugul ne tinyei , kigochin ; ago inendet ne matinyei , kerebe agot ne tinyei . 
Ago omutu anyun bunichuchuk kobwa yu , che machamei aboi , si obar eng’ tainnyu .
Ak ye kiga komwa ko u noto , kwo kondo , kotogostoi Jerusalem . 
Ak ye kingo kagorikta Betpage ak Betania , eng’ tulwet ne kiguure tulwetab Emitik , koyokto aeng’ che bo alamalyennyi , 
kolenji , Oba agoi oit nganaset ne mi taing’wong’ ; ak ye oit ogeer moitab sigiriet ne ratat , ne tom kolany chi : otiach , ak ogetu . 
Ak ngo teebenak chi age tugul , kole , Kalya si otiach ? Olenji anyun , Makyingei Kiptaiyat .
Koba anyun che kaga kiyokto , ak konyor ko u ye kaga mwachi inendet ichek . 
Ak ye kita kotiachi moitab sigiriet , kolenji bikab kobo , Kalya si otiach moitab sigiriet ? 
Ak kilenji , Makyingei Kiptiyat . 
Ak kiget konyo ole mi Jesu : yeityo koiito ngoroikwak eng’ moata bo sigiriet , ak koganapchi Jesu barak . 
Ak ye kiwendi , koiitoot ngoroikwak eng’ oret .
Ak kingorikta tegeiyatab tulwetab Emitik , kotoi tuiyet tugul ne bo alamalyet koboiboitu ak kolos Jehovah eng’ kutit ne o agobo boisionik tugul che bo kamuktaet che kiga kogeer ; 
kolen , Iberurot Laitoriat ne nyonei eng’ kainetab Kiptaiyat : kalyet eng’ kipsengwet , ak lilindo eng’ ole toror mising’ .
Ak kilenji Parisaik alage che bo tuiyet inendet , Konetindoni , ker kong’ alamalyeng’ung’ . 
Ak kiwolji kolenji , Amwawok ale , ngot kosisyo chu , koboldos koik .
Ak kingorik , kogeer nganaset ak korirji , 
kolen , Nda kengen eng’ betuni , agot inye , tuguk che bo kalyet ! Ago nguno ko kagoung’ogis eng’ konyeguk . 
Amu tun bwanjinin betusiek che teechei buniguk irimet koyiemin komoswek tugul , ak kogerjin go eng’ komosta age tugul , 
ak kowirjin ng’ony , ak lagoguk che mi oring’ung’ ; ama bagagun agot koita agenge ne mi baragutab age ; amu kima inai betutab rutochineng’ung’ .
Ak kiwa hekalut orit , ak kotoi koon komanda che kialdoisiei , 
kolenji ichek, Kigisir kele , Egu gonnyu gotab saet : ago kaoyai koek kebenetab rebik .
Ak kiinetisiei betut age tugul eng’ hekalut . Ago kicheng’ tisiik che eechen ak sirik ak che toogunotin eng’ bik , kobar inendet : 
ak manyor kit ne kiimuchi koyai ; amu kiepchin it bik tugul inendet mising’ .
Ak ye kiineti bik eng’ betut age eng’ hekalut , ak koamdoi logoiywek che miach , 
kobwanji inendet tisiik che eechen ak sirik koboto boisiek koche inendet ; ak kimwachi inendet kolenji , Mwawech ; iyae tuguchu kimnatetab ng’o Ak ko ng’o ne kigonin kimnatoni ? 
Ak kiwolji kolenji , Ateebenok agane ng’olyot ; ak omwawa : 
Kabatisanetab Johana ko kibunu kipsengwet , anan kibunu bik ? 
Ak king’alaljigei ichegei , kole , Ngot kemwa kele , Kibunu kipsengwet ; komwa kole , Ko kilya si moyan inendet ? 
Ago ngot kemwa kele , Kibunu bik ; kolachech bik tugul eng’ koik : amu kiiyani ichek kole , ki maotio Johana . 
Ak kiwol kole , Magingen ole kibunu . 
Ak kilenji Jesu ichek , Agot ane ko mamwawok kimnatet ne ayae tuguchu .
Ak kitoi komwachi bik kalewenoni , kole : Kimin chi sabibuk eng’ mbar , ak komanakyi meek , ak kwo emet age kotebi betusiek che chang’ . 
Ak kingoit betut koyokyi otwogindet meechoto , si kobiit kogochi ichek inendet logoekab mbaranato : ago kibir meek inendet , ak koon kwo buch . 
Ak kiiyokto kogeny otwogindet age : ak kibir noto agine , ak kotewer , ak koon kwo buch . 
Ak kiiyokto kogeny ne bo somok : ak kiiguoten agine ak kotoorji sang’ . 
Ak kile chitab kobo mbaret , Ayai nee anyun ? Ayoktoi werinnyu chamanennyu : tamangab kogonyit inendet . 
Ago ye kingogeer meek inendet , kong’alaljigei ichegei , kole , Nito ne tun bunjin tuguk : ongebar anyun , si kindii tuguk . 
Ak kitoorta komanda eng’ mbaretab sabibuk ak kobar . Itoi nee anyun chitab kobo mbaret bichoto ? 
Nyonei anyun inendet ak kobar meechoto tugul , ak kogochi bik alak mbaretab sabibuk . Ak ye kingogas ichek , komwa kole , Achicha , mat koek ko u noto .
Ak kiichiilji kong’ ichek ak kole , Nee anyun ne kigisir kele , Koita ne kiesio teegik , Kigiyai noto koek metitab luita ?
Ak chi age tugul ne ibutyin koyata koilei konyaknyaksei ; ak inendet ne ibutyin koyata , konyinyirsei .
Ak kicheng’ sirik ak tisiik che eechen konam inendet eng’ sainato ; ak kiiywei ichek bik : amu kinai kole mwaei kalewenoni agobo ichek . 
Ak kiriboti icheget inendet , ak koyokto segeik , che kiyaigei koek che bo imanda , si kobiit koname inendet ng’alekyik , si kogoito inendet kwo taitab bounatet ak kimnatetab bounindet . 
Ak kiteebe inendet kole , Konetindoni , kingen kele imwae ak inetisiei eng’ iman , ago metiytii chi , ak ineti iman oretab Jehovah : 
Tos chamdoi ng’atutik kigochi kodi Kaisari , anan achicha ?
Ago kinai ng’alsenywa , ak kolenji ichek , 
Oborua denarit , Bo ng’o itoni ak sirutik che tinyei ? Ak kile , Bo Kaisari . 
Ak kilenji ichek , Ogochi Kaisari tuguk che bo Kaisari , ak ogochi Jehovah tuguk che bo Jehovah . 
Ak kima imuch koname mwaonato eng’ taitab bik ; ak kikwong’io eng’ wolunennyi , ak kisisyo .
Ak kibwanji inendet Sadukaik alak , icheget che mwaei kole , mami ng’eetyet ; ak kiteebe inendet , 
kole , Konetindoni , kisirwech Musa , kole , Ngo me ng’etab kam , ago tinyei osotiot , ne tom kosich lakwa , kondii ng’etab kam osotiondonoto , si kolalji ma ng’etab kam . 
Kimi anyun werik tisabu che kitupcho : ak kiitunis ne bo tai , ak kime ama kisich lakwa ; 
ak kiindi ne bo aeng’ ; 
ak u noto ne bo somok ; ak kiigei noto tugul ko tisab , kibek ama sich lakwa . 
Ak kingobata kome agine kobogoriondonoto . 
Tun eng’ ng’eetyet anyun koegu osotiotab ng’o eng’ ichek ? Amu kiitun ichek tugul ko tisab .
Ak kilenji Jesu ichek , Itunisiei werikab betusiechu , ak kogoitoi kitun : 
ago che kiityin kele nyoljin konyor betusiechoto bwanei , ak ng’eetyet eng’ che kibek , ko matun itunisiei , ama kigoitoi kitun : 
amu ma komuchi kobek agoi : amu kergeitu ak malaikaisiek ; ak icheget ko werikab Jehovah , amu werikab ng’eetyet . 
Ago ng’eetos che kigobek , kiibor Musa agine eng’ ye kigisir agobo Ketit , ye kiguure Kiptaiyat , Jehovah ne bo Abraham , ak Jehovah ne bo Isak , ak Jehovah ne bo Jakobo . 
Inendet ko ma Jehovah ne bo che kigobek , ago bo che soptos : amu soptos tugul eng’ inendet .
Ak kiwolji sirik alak kolenji , Konetindoni , kaimwa komie . 
Amu kimata kogany ichek koteebe inendet teebut age tugul kogeny .
Ak kilenji ichek , Teptoi ano si komwaei ichek kole , Kristo ko weritab Daudi ? 
Amu kimwa Daudi inendet eng’ bukuitab Tienwogikab Kalosunet , kole , Kilenji Kiptaiyat Kiptaiyandennyu , Tebe eunnyu ne bo tai ,
Agoi ayai buniguk koek ng’echeretab kelyeguk .
Kuure anyun Daudi inendet Kiptaiyat , koegundoi ano anyun werinnyi ?
Ak kimwachi alamalyennyi kogasei bik tugul kolenji , 
Oripge eng’ sirik , che chamei kobendat kolaachi ngoroik che koen , ak kochamei kagatosiek eng’ oldinwekab aldaisiet , ak ng’echerok che bo tai eng’ sunagogisiek , ak oldinwek che bo tai eng’ igorwek ; 
ak korebe mosogik gorikwak , ak kosaei sautik che koen kong’alsei : tun nyoru chuto kiruoget ne o kosiir .
Ak kiyot met , kogeer magorek kondoi kagochinoikwak ole kiyumjin . 
Ak kigeer mosoget age ne kibanania kondoi sendeisiek aeng’ che u kebebertab pesaiyat . 
Ak kile , Amwawok iman ale , Kagonde mosogani banan che siirei cho tugul : 
amu kagonde chu tugul eng’ chang’indanywa ole kindoi kagochinoik ; ago kagonde inendet eng’ banandanyi tugul che tinyei , agot che kosobe .
Ak kingota kong’alali alak agobo hekalut , ole kigimusaganda eng’ koik che kororon ak kagochinoik , kole , 
Eng’ tuguchu ogeere , ko tun bwanei betusiek , che mang’etune koita agot agenge , baragutab age , ne ma tun kiwirjin ng’ony .
Ak kiteebe , kole , Konetindoni , egu anyun tuguchuto auyo ? Ak u nee kaborunet ye tun machei korik kosulda tuguchuto ?
Ak kile , Oripge si ma kibeetok : amu tun bwanei bik che chang’ eng’ kainennyu , kolen , A inendet ; ak , Kagorik betusiek : amosub ichek . 
Ak ye tun ogas agobo lugosiek ak chemarget , ko mat oarogense : amu kanyol kosib kosulda tuguchoto korok ; ago tom korik kagesunet .
Kolenji anyun ichek , Tun setyin bororiet age bororiet age , ak setyin bounatet age bounatet age : 
ak kobiit botanosiek che eechen che bo ng’ony , ak rubosiek eng’ oldinwek alak , ak korotwek ; ak kobiit kamuisosiek ak kaborunoik che eechen che bunu kipsengwet . 
Ago ye tom kobiit chuto , konamak eng’ eunekwak , ak kousok , ak komutak obe sunagogisiek ak korgorosiek , komutak taitab laitorinik ak bounik agobo kainennyu . 
Egu baornatet eng’ okwek . 
Oegu che begechinotin eng’ mugulelwekwok , si mosib ogerer met agobo ole owolundoi : 
amu agonok kutit ak ng’omnatet , ne maimuchi bunikwok tugul kota kowol kiy anan kogirindaak . 
Ak kong’wektak sigikwok , ak che otupche , ak che bo oreng’wong’ , ak choronok ; ak kebar alak eng’ okwek . 
Ak kowechok bik tugul agobo kainennyu . 
Ak mabetei sumeiyot agenge ne bo metowekwok . 
Ak eng’ muitaeng’wong’ onyoru sobonwekwok .
Ak ye tun ogeer lugosiek koyiem Jerusalem , onai anyun ole , kagorik ng’emisiennyi . 
Ingomwechi anyun chi mi Judea tulonok ; ak ingomanda che mi kwenutab nganasanato ; ak amat kota koba orit ichek che mi emonoto . 
Amu chuto ko betusiekab mugetut , si kobiit kosulda tuguk tugul che kigisir . 
Bwa eng’ ichek che chio ak che reritos eng’ besiosiechoto . Amu biitu bichiindo ne o eng’ ng’ony , ak nereknatet eng’ bichuto . 
Ak kobutyo ichek eng’ ng’atibindab rotwetab chok , ak kimut luulenik koba bororiosiek tugul : ak kotiech Bororiosiek Jerusalem , agoi kosulda betusiekab Bororiosiek .
Ak kobiit kaborunoik eng’ asista ak eng’ arawet ak eng’ kecheik ; ak kobiit eng’ ng’ony bichiindab bororiosiek , ak beng’jinet amu kamuutetab nyanjet ak beek che mildogei ; 
ak kobek mugulelwekab bik amu kaiyweisiet , ak amu kagenisietab tuguk che bwanjin ng’ony : amu kitumdum kimnatosiekab kipsengwetisiek . 
Ak eng’ betunoto kogeer anyun Weritab chi konyonei eng’ boldet koboto kimnatet ak lilindo ne o . 
Ak ye toi kosulda tuguchuto , ogeer barak , ak oyot metowekwok ; am karik katiageng’wong’ .
Ak kimwachi ichek kalewenet ; kole , Ogeer mogoiywet , ak ketik tugul : 
ye ing’atyo ogeere ak onae okwek ole , karik kesisiet . 
U noto anyun ak okwek , ye ogeer koyaagis tuguchuto , onai ole karik bounatetab Jehovah . 
Amwawok iman ale , Masiirtoi ibini , agoi kosulda tuguk tugul . 
Siirtoi kipsengwet ak ng’ony : ago magoi siirto ng’alekyuk .
Ago oripge anyun okwek , si manyi mugulelwekwok keiyandit , ak bogitet , ak kaiimutikab sobetab betusiechu , ak konyonjok betunoto kocheak ko u mestet : 
amu u noto tun nyonjin bik tugul che menyei ng’ony komugul . 
Ago oripge eng’ betut age tugul , ak osae , si kobiit oterterisie , ochilile tuguchuto tugul bwanei , ak otononse eng’ taitab Weritab chi .
Ak kiinetisiei eng’ hekalut betut age tugul ; ak kimandoi kemout age tugul , kowendi kotebyei eng’ tulwet ne kiguure tulwetab Emitik . 
Ak kimusyin bik tugul inendet eng’ hekalut , si kobiit kogas inendet .
Kirik anyun igorta ne bo makatinik che ma kinde mermerek , ne kiguure Paska . 
Ak kicheng’ tisiik che eechen ak sirik ole bartoi inendet ; amu kiiywei ichek bik .
Ak kichut Setani Judas ne kiguure Iskariot , ne ki age eng’ taman ak aeng’ . 
Ak kiwa kong’alal ak tisiik che eechen ak kiptainik , ole ng’wektochindoi inendet ichek . 
Kiboiboitu anyun bichoto , ak kochamnyechi kogochi inendet fedaisiek . 
Kocham anyun inendet , ak kocheng’ boroindo kong’wekyi inendet ichek eng’ ole mami bik che chang’ .
Ak kiit anyun betut ne bo makatinik che ma kinde mermerek , betut ne ki kanyol koeny aruetab paska . 
Ak kiiyokto Petero ak Johana , kole , Oba ochobwech paska , si kobiit keam . 
Ak kilenji , Imache kebe kechob eng’ ano ? 
Ak kilenji ichek , Ogeero , ye omong’ji nganaset , kotuiyenok chito ne ibei teretab beek ; osub inendet agoi got orit ole wendi . 
Ak omwachji chitab kobo got , olenji , Kateebenen Konetindet , kole , Mi ano gotab toek , ole anyone aame paska koboto alamalyennyu ? 
Koboruok anyun got ne o ne mi barak ne tetotin tuguk : ochob eng’ oloto . 
Ak kiba anyun , ak konyor ko u ye kaga kemwachi : ak kichob paska .
Ak ye kingoit sait , koteb ng’ony , koboto che kiyoktoi . 
Ak kilenji ichek , Eng’ maget ko koamach aam paskaini kobotok kotom anyalil : 
amu amwawok ale , Koboch nguno ko ma aame , agoi kosulda eng’ bounatetab Jehovah .
Ak kitaach kikombet , ak kingo kagogoito kongoi , kole , Onam ni , ak opchechige okwege : 
amu amwawok ale , Koboch nguno , ko ma aee che bo logoekab sabibuk , agoi koit bounatetab Jehovah .
Ak kinam makatiat , ak kingo kagomwa kongoi , kobutul , ak kogochi ichek , ak kole , Ni bortanyu ne kigoitoi agobo okwek : oyae ko u ni eng’ kabwatet ne obwatena . 
Ko u noto kikombet agine , kingo kagobata amitwogik che bo lagat , kole , Arorutiet ne leel kikombani eng’ korotikyuk , che kitumdoi agobo okwek .
Ago , ogeero , mi eutab inendet ne ng’wektaa kobota eng’ mesani . 
Amu wendi Weritab chi iman , ko u ye kiging’at : ago bwa eng’ chichoto ng’wektoi inendet !
Ak kitoi anyun koteebegei ichegei , kole ng’o eng’ ichek ne yaei kii .
King’eet anyun tiiyet eng’ kwenunywa , kole ng’o ne kiiti kele ne o eng’ ichek . 
Ak kilenji ichek , Laitorani laitorinik eng’ Bororiosiek : ak icheget che tinyei bounatet eng’ ichek keguure Toretik . 
Ago , ma u noto eng’ okwek : ago ingoigei ne o eng’ okwek ne ming’in ; ak inendet ne o koigei ne otisiei . 
Ng’o ne o anyun , inendet ne tebyei eng’ amisiet , anan inendet ne otisiei ? Tos ma inendet ne tebyei eng’ amisiet ? Ago ami kwenung’wong’ ko u chito ne otisiei .
Ago okwek ko o che kiotebi kobota eng’ yomsosiekyuk ; 
ak kaagonok bounatet , ko u ye kigogona Baba , 
si kobiit oamisie ak koeeise mesennyu eng’ bounatennyu , ak tun otebe ng’echerok che bo laitornatet , oruokyini ortinwek taman ak aeng’ che bo Israel .
Simon , Simon , keero , kagosom Setani kole konamak , si kosesak ko u nganok : 
ago kiasa agobo inye , si mabek kayaneng’ung’ : ak ye kaiwalage , igimit che otupche . 
Ak kolenji inendet , Kiptaiyandani , kaachoboge kebe tuwai korgoret agot meet . 
Ak kimwa kole , Amwaun Petero , kotom kote kipsoiywet rani , iesioa konyil somok ile , mengena .
Ak kilenji ichek , Kingayoktok ko motinye agot lolet , anan suberet , anan kweonik , ko tos kirarta kiy eng’ okwek ? Ak kile , Ma raruech kiy . 
Ak kilenji , Ago inendet ne tinyei lolet koibot nguno , ak u noto suberet agine : ak inendet ne matinyei rotwetab chok , koalda ngoriennyi , si koale . 
Amu amwawok ale , kit ne kigisir ko kanyol kosulda eng’ ane , kele , Kigiit inendet koboto kiptengeginik : amu tinyei kagesunet ng’alek che kigisir agobo ane . 
Ak kile , Kiptaiyandani , keero , mi yu rotokab chok aeng’u . Ak kilenji ichek , Kagoyam .
Komong’ sang’ anyun , ak kwo agoi tulwetab Emitik , ko u biteennyi ; ak kiisub alamalyet inendet . 
Ak ye kingo kagoit oloto , kolenji ichek , Osa si mochut yomset . 
Ak kiistoegei ichek ye te ye itei koita ngewirta ; ak kigutuny kosa , 
kole , Baba , ngicham , iistoena kikombani : ago ma ko u magennyu , ago ingoyaak ko u mageng’ung’ . 
Ak kimong’ji inendet malaikaiyat ne kibunu kipsengwet kogimit inendet . 
Ak ye kimi inendet nyalilda ne ng’wan , kotes kosa mising’ : ak kigergeitu kaotikyik ak korotik che sachin ng’ony .
Ak kingong’eet eng’ saennyi , konyo ole mi alamalyennyi , ak konyor koruitos amu arogenet , 
ak kilenji ichek , Kalya si oruiye ? Ong’eetye, osa , si mochut yomset .
Ak kingota ko ng’alali , ogeero , tuiyet , koboto inendet ne kiguure Judas , age eng’ taman ak aeng’ , kiindoune ichek ; ak korikyi inendet Jesu si kong’utut . 
Ago kilenji Jesu , Judas , ing’wektoi Weritab chi eng’ ng’ututet ? 
Ak kingogeer che kimi koboto inendet kit ne machei koyaak , kole , Kiptaiyandani , kieb eng’ rotwetab chok ? 
Ak kieb age eng’ ichek otwogindetab tisiindet ne o , kieb itinnyi ne bo tai . 
Ago kiwolji Jesu kolenji , Obagakte ; kagoyam . Ak kitwa itinnyi , kosoob .
Ak kilenji Jesu tisiik che eechen , ak kiptainikab hekalut , ak boisiek che kigabwa kogirinda inendet , Kobwa ak rotokab chok ak siarisiek , ko u ye obwanjini rebindet ? 
Ye kiami kobotok betut age tugul eng’ hekalut , ko ma oyogocha eunekwok : ago saing’wong’ ni , ak kimnatet ne bo mesundeito .
Kinam anyun inendet , ak komut kwo gotab tisiindet ne o . Ak kiisubi Petero eng’ ye loo . 
Ak ye kiga kolal mat eng’ kok , koteb ng’ony tugul , ak kitebe Petero kwenunywa . 
Ak kingogeer chepto age inendet kotebyei eng’ ye mi lapkeiyetab mat , kochiilji kong’ inendet , kole , Kimi chichi agine koboto inendet . 
Ago kitiiyo , kole , Kobogoriondoni , mangen inendet . 
Ak ne matia kogeer chito age , ak kole , I agenge aginye eng’ ichek . Ak kile Petero , Chichi , ma bo bichoto .
Ak ye kingogesgei olo bo sait agenge , kole chito age eng’ kimnatet , Iman kimi chichi agine koboto inendet : amu Galilindet inendet . 
Eng taunet ko kimi Ngolyondet , ak kimi Ngolyondet ak Jehovah , ak ki Jehovah Ngolyondet . 
Kimi inendet ak Jehovah eng taunet . 
Kigiyai tuguk tugul eng inendet ; ak kima kiyai kiy age tugul ne kiga keyai ne kima yai inendet . 
Kimi sobondo eng inendet ; ak ki lapkeiyetab bik sobonato . 
Amu iluu lapkeiyet eng mesundeito ; ak kima iterter mesundeito lapkeiyonoto .
Kinyo chi , ne kiiyok Jehovah , ne kigiguure Johana . 
Kinyo chichoto koek baoriat , si kobaorianji lapkeiyet , si kobiit koyan bik tugul amu inendet . 
Kima ko lapkeiyonoto inendet , ago kinyo si kobaorianji lapkeiyonoto . 
Kimi lapkeiyet ne bo iman , ne nyonei ngony , ne iluuchin chi tugul .
Kimi ngony inendet , ak kigiyai ngony eng inendet , ak kima nai ngony inendet . 
Kinyonji chechik , ak kima taach inendet bikyik . 
Ago tugul che kitaach inendet , ko kiigochi kamuget koek lagokab Jehovah , ichek che iyani kainennyi : 
che kigisich , ama eng korotik , anan eng magetab borto , anan eng magetab chi , ago eng Jehovah .
Ak kiek Ngolyot borto , ak komeny kwenunnyo (ak kigigeer torornatennyi , torornatet ne u ne bo ne kigii inegei kobunu Kwanda) , ko nyiitat mieindo ak imanit .
Kibaorianji inendet Johana , koititen kole , Inendet ni ne kiamwaitoi ale , Inendet ne isubwa koegu ne bo tai eng ane , amu ki bo tai inendet eng ane .
Amu kigitaach achek tugul che bo nyiiennyi , ak mieindo eng mieindo . 
Amu kigigon Ngatutiet eng Musa ; kibwa mieindo ak imanit eng Jesu Kristo . 
Mami chi ne kigeer Jehovah ole kigoi ; kigongangwech inendet Werit ne kigii inegei , ne mi tegetab Kwanda .
Ak ni ko baornatetab Johana , ye kingoyok Yahudik tisiik ak Lawik eng Jerusalem koba koteebe kole , I ngo inye ? 
Ak kingany inendet , ama tiiyo ; kingany kole , Ma a Kristo ane . 
Ak kiteebe inendet kole , Nee anyun ? I Elija ? Ak kile , Ma a inendet . I maotiondonoto ? Ak kiwol kole , Achicha . 
Kilenji anyun inendet , I ngo inye ? Si kobiit kewolji che koiyokwech . Imwae nee agobo inyege ? 
Kile , A kutitab chi ne ititeni eng surkwen , Olitit oretab Kiptaiyat , ko u ye kimwa maotiot Isaia .
Ak icheget che kigiyok ko ki bo Parisaik . 
Ak kiteebe inendet , kolenji , Kalya anyun si ibatisanisiei , ngo ma i Kristo , anan Elija , anan maotiondonoto ? 
Kowolji Johana bichoto kolenji , Abatisanisie beek : ago tononi eng kwenungwong age ne mongen , 
inendet ne isubwa , ne manyoljina atiach anokab kweonikyik .
Kiyaogis tuguchuto eng Betania Jordan komosin , ole kiibatisanisie Johana .
Eng betut ne bo aeng kogeer Johana Jesu konyonjin , ak kole , Ogeero , Aruet ne bo Jehovah , ne ibei tengektab ngony ! 
Inendet ni ne kiamwa ale , Isubwa chito ne egu ne tai eng ane : amu ki bo tai eng ane . 
Ak kima angen ane inendet ; ago si kobiit kibarta inendet eng Israel , kianyo anyun amu noto abatisane beek .
Ak kibaorian Johana , kole , Kiageer Tamirmiriet kochorugei eng kipsengwet ko u cheptuget ; ak kotebe inendet . 
Ak kima angen inendet : ago inendet ne kiiyokwa abatisane beek , ko inendet ne kimwawa kolenja , Chichoto igeere kochorjingei Tamirmiriet , ak kotebe inendet , ko noto ne ibatisane Tamirmiriet ne Tilil . 
Ak kiageer , ak kiabaorian ale nito ko Weritab Jehovah .
Kogeny eng betut ne kiisubu betunoto , ko kitononi Johana , ak aeng che bo alamalyennyi ; 
ak kigeerot inendet Jesu kowendoti , ak kole , Ogeero , Aruet ne bo Jehovah ! 
Ak kigas choto aeng che bo alamalyennyi kongalali inendet , ak kosub Jesu . 
Ak kiwelelgei Jesu , ak kogeer ichek kosubu , ak kolenji , Ochenge nee ? Ak kilenji inendet , Rabbi (ye kiweech kele , Konetindet) , imenye ano ? 
Kolenji ichek , Obwa si ogeer . Kibwa anyun kogeer ole menyei , ak kitebi koboto inendet betunoto ; ki olo bo sait taman .
Ki Andrea , ne tupcho ak Simon Petero , age eng choto aeng che kigasei kongalali Johana , ak kiisub inendet . 
Kisib konyor Simon ne tupcho , ak kolenji , Kagenyoru Mesia ! (ye kiweech , ko Kristo) . 
Kiimutyi inendet Jesu . Kigeer Jesu inendet , ak kole , I Simon weritab Johana : ta keguurenen Kepa (ye kiweech , ko Petero) .
Kimach anyun kwo Galili eng betut ne kiisubi betunoto , ak kinyor Pilipu : ak kilenji Jesu inendet , Isubwa . 
Ak ki bo Pilipu Betsaida , nganaset ne bo Andrea ak Petero . 
Kinyor Pilipu Natanael , ak kolenji , Kagenyoru inendet , ne kisir Musa eng Ngatutiet , ak maotik , Jesu ne bo Nasaret , weritab Josep . 
Ak kilenji Natanael , Tos imuchi kobun Nasaret kiy age tugul ne mie ? Kolenji Pilipu inendet , Nyo si igeer . 
Kigeer Jesu Natanael konyonei ole mi inendet , ak kole agobo inendet , Ogeero , Israelindet iman , ne matinyei ngalset ! 
Kolenji Natanael inendet , Kenaena nee ? Kowolji Jesu kolenji , Kageerin , ye kemi mogoiywet kel , kotom koguurin Pilipu . 
Kowolji Natanael kole , Rabbi , i Weritab Jehovah ; i Laitoriatab Israel ! 
Kowolji Jesu kolenji , Iyani amu kamwaun ale , kaagerin ye kemi mogoiywet kel ? Tatun igeere tuguk che eechen che siirei chu . 
Ak kilenji , Amwawok , iman , iman , ale , Tatun ogeere kipsengwet koyatoksei , ak kotogostoi malaikaisiek che bo Jehovah ak kochorjigei Weritab chi.
Ak kimi katunisiet eng betut ne bo somok eng Kana ne bo Galili ; ak kimi oloto kametab Jesu : 
ak kiga kiguurji katunisiet Jesu agine , koboto alamalyennyi . 
Ak ye kingorar divaik , kolenji kametab Jesu inendet , Ma kotinyei divaik . 
Ak kilenji Jesu inendet , Chebiosoni , kitingege nee ak inye ? Tom koit sainnyu . 
Kolenji kamet otwogik , Kiy age tugul ne kamwawok , oyai .
Ak kimi oloto terenik lo che eechen che bo beek , che bo koik , ko u biteetab katililetab Yahudik ; kiyamei age tugul debeisiek mut anan ko lo . 
Kolenji Jesu ichek , Onyiit beek terenichoto . Kiinyiit anyun mising . 
Ak kilenji , Osiilu nguno , ak oipchi bounindetab igorta . Ak kiipchi anyun . 
Ak ye kingochamjam bounindetab igorta beek che kagoek divaik , ama nai ole kabunu (ago kiingen otwogik che kasiilei beek) , koguur bounindonoto sandet , 
ak kolenji , Igoitoi chi tugul divaik che miach korok ; ak ye kagoee bik mising , kogon che ma miach : kaigonor divaik che miach agoi nguno .
Taunet nito ne bo kaborunoikyik ne kiyai Jesu eng Kana ne bo Galili , ak kiibortoi torornatennyi ; ak kiiyan inendet alamalyennyi .
Kingobata nito , kochortagei Kapernaum , koboto kamet , ak che tupcho , ak alamalyennyi : ak kibeni oloto betusiek che matia .
Ak kiga rik paska ne bo Yahudik , ak kitogosta Jesu Jerusalem . 
Ak kinyor kotebei eng hekalut che kialdoi eik ak kechirek ak cheptugenik , ak walikab silingisiek : 
ak kiyai kipcharitit ne bo rogoonik che kisach , ak koon tugul komanda eng hekalut , koboto kechirek ak eik ; ak koranda silingisiek che bo walik , ak kogabui mesosiekwak ; 
ak kilenji icheget che kialdoi cheptugenik , Oib tuguchu koba eng oli ; amoyai gotab Baba koek ole kiyae mungaret. 
Kiibwat anyun alamalyennyi kole kigisir kele , Ama ngetkonda agobo gongung .
Kiwolji anyun Yahudik kolenji , Iboruech kaborunet ngoro , amu iyae tuguchu ? 
Kowolji Jesu kolenji , Ongem hekaluni , si angeet kogeny eng betusiek somok . 
Kile anyun Yahudik , Kigiteech hekaluni eng kenyisiek artam ak lo , ak ingeeti inye eng betusiek somok !
Ago kingalali inendet agobo hekalut ne noto ko bortanyi . 
Ye kingingeet anyun inendet komong eng che kibek , kobwat alamalyennyi kole kiga komwa ngolyondonito ; ak kiiyan sirutiet , ak ngolyot ne kiga mwa Jesu .
Ye kimi Jerusalem eng paska , komi igorta , koyan bik che chang , kainennyi , kogeerei kaborunoikyik che kiyai . 
Ago kima chamdagei Jesu , amu kiingen bik tugul , 
ak amu kima komage kiy chi ne baoriani agobo chi age ; amu kiingen inendet kit ne mi chi orit .
Kimi chi ne bo Parisaik , ne kigiguure Nikodemo , ki bounindet ne bo Yahudik : 
kinyo chichoto ole mi inendet kemoi , ak kolenji , Rabbi , kingen kele i konetindet ne bunu Jehovah : amu mami chi ne imuchi koyai kaborunoichu iyae inye , ngo mami Jehovah koboto inendet .
Kowolji Jesu kolenji , Amwaun , iman , iman , ale , Ngot ko ma kisich chi eng siget ne leel , ko magoi imuch kogeer bounatetab Jehovah . 
Kolenji Nikodemo inendet , Kisiktoi ano chi ye kagoosit ? Imuchi kogetyigei moetab kamet kogeny , ak kesich ? 
Kowolji Jesu kolenji , Amwaun , iman , iman , ale , Ngot ko ma kisich chi eng beek ak Tamirmiriet , ko magoi imuch komongji bounatetab Jehovah . 
Ne kigisich eng borto ko borto ; ak ne kigisich eng Tamirmiriet ko tamirmiriet . 
Amekwong amu kamwaun ale , Kanyol kesichok eng siget ne leel . 
Usyin koristo ole machei , ak igase cheennyi , ago mengen ole bunu , anan ole wendi : ko u noto chi age tugul ne kagisich eng Tamirmiriet .
Kowolji Nikodemo kolenji , Imuchi kobiitunda ano tuguchu ? 
Kowolji Jesu kolenji , I konetindetab Israel , ameguitosi tuguchu ? 
Amwaun , iman , iman , ale , Kimwae ne kingen , ak kebaorianjini ne kagegeer ; amotaache baornatennyo . 
Ngamwawok tuguk che bo ngony , amoyani , omuktoi ano ogan ngamwawok tuguk che bo kipsengwet ? 
Mami chi ne kitogosta kipsengwet , kobate inendet ne kichorgei eng kipsengwet , inendet ko Weritab chi ne mi kipsengwet .
Ak ko u ye kiigartat Musa erenet eng ongatet , kigartoti ko u noto Weritab chi matiny : 
si konyor sobondab koigeny eng inendet age tugul ne iyani . 
Amu kicham Jehovah ngony mising , kot kogoito Werinnyi ne kigii inegei , si malus age tugul ne iyani inendet , ago si konyor sobondab koigen . 
Amu kima iyokyi Jehovah Werit ngony koruokyi ngony ; ago si kesor ngony eng inendet .
Magiruokyin chi ne iyani inendet : ago inendet ne maiyani , ko kagiruokyi , amu ma iyan eng kainetab Weritab Jehovah ne kigii inegei . 
Ak ni kiruoget , amu kinyonji ngony lapkeiyet , ak kicham bik mesundeito kosiir lapkeiyet ; amu ki yaach boisionikwak . 
Amu wechei lapkeiyet chi tugul ne yaei yaitio , ama nyonei inendet ole mi lapkeiyet , si mangangogis boisionikyik . 
Ago nyonei ole mi lapkeiyet inendet ne yaei imanda , si kobiit kibarta boisionikyik , kele kigiyai eng Jehovah .
Kingobata tuguchu konyo Jesu ak alamalyennyi emet ne kiguure Judea ; ak kibeni oloto koboto ichek , ak kobatisanis . 
Ak kibatisanisiei Johana agine eng Aenon ne negite Salim , amu kimi beek che chang oloto : ak kibwa bik , ak kigibatisan . 
Amu kitom ketoorji Johana korgoret .
Kibiit anyun teebutiet eng alak che bo alamalyetab Johana ak Yahudiot agobo katililet . 
Ak kibwanji Johana , ak kolenji , Rabbi , ibatisanisiei inendet ne kimi koboten eng Jordan komosin , ne kiibaorian agobo inendet , ak bwanjin inendet bik tugul . 
Kowol Johana kole , Magoi imuch chi kotaach kiy , ngo ma kigochi eng kipsengwet . 
Kiobaorianja okweget kole , kiamwa ale , Ma a Kristo , ago olen kigiyokwa andoune inendet . 
Sandet inendet ne tinyei mureret : ago baibai mising choruetab sandet , ne tononi koepchin it inendet , amu kutitab sandet : isuldaat anyun boiboiyoninyu . 
Nyoljin inendet koeet ne matiny , ago aminginitu .
O inendet ne bunu barak kosiir tugul : inendet ne bo ngony ko bo ngony , ak ngalali che bo ngony : inendet ne bunu kipsengwet ko o kosiir tugul . 
Baorianjin inendet kit ne kigogeer ak ne kigogas ; ama mi chi ne taachei baornatennyi . 
Inendet ne kagotaach baornatennyi ko kagonde ngoksennyi , kole bo iman Jehovah . 
Amu ngalali ngalekab Jehovah inendet ne kiiyogu Jehovah ; amu magonu inendet Tamirmiriet eng karogendoet . 
Chamei Kwanda Werit , ak kigonde tuguk tugul eunnyi . 
Tinyei sobondab koigeny ne iyani Werit ; ama keerei sobondo ne magase it Werit , ago tebe neregekab Jehovah baragunnyi .
Ye kingonai Kiptaiyat kole kigogas Parisaik kole kiyaei Jesu bik koek alamalyet ak kobatisani che siirei che kiibatisan Johana 
(ago ma Jesu inendet ne kiibatisanisiei , ago alamalyennyi) , 
kongeet eng Judea , kwo kogeny Galili . 
Ak ki kanyol kobun Samaria .
Kiit anyun nganaset ne bo Samaria , ne kiguure Sukar , ne negite koret ne kiigochi Jakobo werinnyi Josep : 
ak kimi oloto keringetab beek ne bo Jakobo . Kitebyei anyun Jesu eng ye negite keringetab beek , amu ngetatetab bandanyi . Ki olo bo sait lo .
Kinyo kobogoriot ne bo Samaria kosiil beek : kolenji Jesu , Inaga aee . 
Amu kigaba alamalyennyi nganaset koal amitwogik .
Kilenji anyun kobogoriot ne bo Samaria , Katepto ano si isoma beek che iee , ak inye ko i Yahudiot , ak ane ko a kobogoriotab Samaria ? (Amu manamegei Yahudik ak Samarik .) 
Kowolji Jesu kolenji , Nda kengen konunetab Jehovah , ak inendet ne kalenjin , Inaga beek aee ; ta kaisom inendet , ak ta kagogonin beekab sobon . 
Kolenji kobogoriot , Kiptaiyandani , metinye kit ne isiile , ak loo keringet : inyorjini ano anyun beechoto bo sobon ? 
I o inye eng kwandanyo Jakobo , ne kigonech keringoni , ne kiee inendet , ak werikyik , ak tukyik ? 
Kowolji Jesu kolenji , Age tugul ne eei beechu ko ta koamei melel kogeny : 
ago age tugul ne eei beek che agochini ko ma koamei melel agoi ; ago egu beek che agochini kondab beek eng inendet , che kutu agoi sobondab koigeny . 
Kolenji kobogoriot , Kiptaiyandani , inaga beechoto , si ma koama melel , si ma anyone asiile beek eng oli loo . 
Kolenji Jesu kobogoriondonoto , Ui , iguur manongotiondengung , ak obwa yuto .
Kowolji kobogoriot kolenji , Matinye manongotiot . Kolenji Jesu , Kaimwa komie ile , Matinye manongotiot : 
amu kiotebi ak manongotaik mut ; ak inendet ne omi tuwai nguno ko ma manongotiondengung : kaimwa anyun iman nito . 
Kolenji kobogoriot , Kiptaiyandani , kaageer ale i maotio . 
Kisaei kwanisiekyok eng tulwoni ; ak olen okwek , Jerusalem ole kanyol kosae bik .
Kolenji Jesu , Kobogoriondoni , iyana , nyonei sait , ye ma kosae Kwanda eng tulwoni , anan eng Jerusalem . 
Osae ne mongen : kisae achek ne kingen : amu bunu yetunet Yahudik . 
Ago nyonei sait , ak kagoit nguno , ye saei Kwanda saik che bo iman eng tamirmiriet ak imanit : amu chengoti Kwanda che u choto koek che saei inendet . 
Jehovah ko Tamirmiriet : ak kanyol kosa inendet eng tamirmiriet ak iman che saei inendet . 
Kolenji kobogoriot , Angen ale nyonei Mesia (ne keguure Kristo) : ye nyo inendet , komwawech tuguk tugul . 
Kolenji Jesu , A inendet ne angalalun .
Kibwa anyun alamalyennyi ; ak kikwongio amu kingalali ak kobogoriot ; ago ma mwachi chi kole , Ichenge nee ? Anan , Kalya si ongalal ak inendet ?
Kibagakta anyun kobogoriot terennyi bo bei , ak kwo nganaset , ak komwachi bik kolenji , 
Obwa ogeer chito ne kamwawa tuguk tugul che kiayai atkinye kora ! tos Kristo nito ? 
Kimong anyun eng nganaset kobwa ole mi inendet .
Kingota kobwanei , kosom alamalyennyi , kole, Rabbi , amisie . 
Ago kilenji ichek , Atinye amitwogik che aame che mongen . 
Kolenjigei anyun alamalyennyi , Tos kagoipchi chi kiy ne amei ? 
Kolenji Jesu , Amitwogikyuk ko ayai magetab inendet ne kiiyokwa , ak agesu boisiennyi . 
Momwae okwek ole , Ta komi arawek angwanu , si koit kesisiet . Ogeero , amwawok ale , Oyot met , ak ogeer mbarenik , ole kagoleelagitu , kagoyam keges . 
Inendet ne kesei kotaachei melekto , ak koyumi logoek che bo sobondab koigeny ; si koboiboitu tuwai ne kolei ak ne kesei . 
Amu bo iman mwaoni eng ni , Kolei age , kogesei age . 
Kiayoktok oges che kima onyalilji : kigonyalilji alage , ak kaonam okwek uuindab boisienywa .
Kiiyan anyun inendet Samarik che chang che bo nganasanato amu ngolyotab kobogoriot , ne kibaorian kole , Kamwawa tuguk tugul che kiayai atkinye kora . 
Noto anyun , ye kingobwanji inendet Samarik , kosom kole kotebi koboto ichek : ak kibeni oloto betusiek aeng . 
Ak kiiyan alak che chang amu ngolyondennyi ; 
ak kilenji kobogoriot , Kiyani nguno , ma amu ngalelengung : amu kagegasyige ; ak kingen iman kele nito ko Yetindetab ngony .
Ak kingobata betusiechoto aengu kongeet eng oloto kwo Galili . 
Amu kibaorian Jesu inendet kole , matinyei maotiondo teegisto eng emennyi . 
Ak kingonyo anyun Galili , kotaach inendet Galilik , ko kagogeer tuguk tugul che kiyai inendet eng Jerusalem eng igorta : amu kigaba agichek igorta .
Kinyo anyun inendet kogeny Kana ne bo Galili , ole kiyae beek koek divaik . Ak kimi kiboitiot age ne bo kaplaitoriat , ne kimiani werinnyi eng Kapernaum . 
Ye kingogas kole kagomong Jesu eng Judea konyo Galili , kwo ole mi inendet , ak kisom kochorgei , kosoob werinnyi ; amu ki negit kome . 
Kolenji anyun Jesu inendet , Ngot ko mogeer kaborunoik ak kwongutik , ko magoi oyan matiny . 
Kolenji kiboitiondonoto , Kiptaiyandani , choruge kotom kome lakwennyu . 
Kolenji Jesu inendet , Ui inye ; sobei weringung . Koyan anyun chichoto ngolyot ne kamwachi Jesu , ak kwo . 
Ak ye kita kochortagei , kotuiyo ak otwogikyik , ak kolenji , Sobei weringung . 
Koteebe anyun kole kogaigaitu ko tia . Kolenji anyun bichoto inendet , Kobagakta eset inendet amut sait tisab . 
Konai anyun kwanda kole ko sainato ne komwachin Jesu kolenjin , Sobei weringung : ak kiiyan inendet , ak gonnyi komugul . 
Noto kaborunet ne bo aeng ne kiyai Jesu koboch ngomong eng Judea konyo Galili .
Kingobata tuguchu kobiit igorta ne bo Yahudik ; ak kotogosta Jesu Jerusalem . 
Ak mitei Jerusalem tamboiyot , ne kainennyi ko Betesda eng kutitab Hebranik , ye negite ormarichetab kechirek ; kitinyei keterusiek mut . 
Kiruitos eng oloto bik che chang che kimiandos , che koriotin , che ingwaldos , che meiyotin , [kogeni wasetab beek : ]
Ak kimi yoto chito age , ne kiga komian kenyisiek sosom ak sisiit . 
Ak ye kingogeer Jesu chichoto koruei , ak konai kole ki u noto eng betusiek che chang , kolenji , Imache kisoobin ? 
Kowolji chito ne miani kolenji , Kiptaiyandani , matinye chi , ne indea tamboiyot , ko kawasgei beek : amu ye ta anyone , kosib kochortagei age . 
Kolenji Jesu anyun , Ngeet , ib itogungung , ak iwe . 
Ak kisob chichoto ngunoto , ak koib itogunnyi ak kwo . Ak ki sabato betunoto . 
Kilenji anyun Yahudik inendet ne kagisoob , Betutab sabato nito , ma chamdaat eng ngatutik iib itogungung .
Ago kiwolji ichek kolenji , Kamwawa inendet ne kagosooba , kolenja , Ib itogungung , ak iwe . 
Koteebe anyun bichoto inendet kole , Ngo chichoto kamwaun kole , Ib itogungung ak iwe ? 
Ago kima nai inendet ne kagisoobi kole ka ngo : amu kiga kwo Jesu , amu kimi bik che chang oloto . 
Kingobata noto konyorji Jesu inendet hekalut , ak kolenji , Keero , kagisoobin : amatata iyai tengek , si manyonjin kit age ne ya ne siirei ni . 
Kiwa anyun chichoto , ak komwachi Yahudik kole Jesu ne kagosoob inendet .
Kius anyun Yahudik Jesu amu ngolyondonito , amu kiyai tuguchu eng betutab sabato . 
Ak kiwolji Jesu kolenji , Boisiei Baba agoi kora , ak aboisiei agane .
Kicheng anyun Yahudik mising kole kobar inendet amu nito , amu kima bistoe sabato kityo , ago mwaei kole Jehovah Kwandanyi , koyaegei kogergeit ak Jehovah .
Kiwolji anyun Jesu ichek kolenji , Amwawok , iman , iman , ale , Mayaei kiy Werit inegei , ago ne keerei koyaei Kwanda : amu tuguk tugul che yaei inendet , koyaei choto agine Werit ko u noto . 
Amu chamei Kwanda Werit , ak koborjin tuguk tugul che yaei inendet : ak ta koborjin boisionik che eechen che siirei chu , si kobiit okwongie . 
Amu ko u ye ingeeti Kwanda che kigobek ak kosoobi , isoobi Werit ko u noto agine che machei . 
Amu ma iruokyin Kwanda chi age tugul , ago kigogochi Werit kiruoget tugul ; 
si kobiit koteech tugul Werit , ko u ye teechei Kwanda . Inendet ne mateechei Werit ko mateechei Kwanda ne kiiyok inendet .
Amwawok , iman , iman , ale , Inendet ne kasei ngolyondennyu , ak koyani inendet ne kiiyokwa , kotinyei sobondab koigeny , ama wendi ole mi kiruoget , ago kagomong eng meet komongji sobondo . 
Amwawok , iman , iman , ale , Nyonei sait , ak kagoit , ye kas che kigobek kutitab Weritab Jehovah ; ak soptos icheget che kasei . 
Amu ko u ye tinyei Kwanda sobondo inegei , u noto kigogochi Werit kotepto sobondo : 
ak kiigochi kimnatet koyai kiruoget , amu Weritab chi inendet . 
Amokwonge nito : amu nyonei sait , ne tun kasei kutinnyi tugul che mi kererisiek , 
ak komong ; ngeetyin sobondo che kiyaei ne mie ; ak kongeetyi kiruoget icheget che kiyaei ne ya .
Mamuchi ayai kiy anege : aruochi ko u ye agase , ak bo iman kiruogennyu ; amu machenge ayai magennyu , ago magetab inendet ne kiiyokwa . 
Ngabaorianjinige , ko ma bo iman baornatennyu . 
Mi age ne baorianjina ; ak angen ale bo iman baornatet ne baorianjina . 
Kioyokyi ngolyot Johana , ak kibaorianji imanda . 
Ago baornatet ne ataache ko mabunu chi : ago amwae tuguchu , si kobiit kesoruok . 
Ki tait inendet ne kilalei kokwengsei : ak kiocham oboiboitune lapkeiyennyi eng betusiek che matia . 
Ago baornatet ne atinye ko o kosiir ne bo Johana : amu boisionik che kigona Kwanda ages , choto che ayae , ko che baorianjina , kole kiiyokwa Kwanda . 
Ak kibaorianja Kwanda inendet ne kiiyokwa . Tom ogas kutinnyi ole kinye kora , ak tom ogeer itondanyi . 
Ama tebyei eng okwek ngolyondennyi : amu moyani inendet ne kiiyogu Jehovah . 
Cham osiachi eng sirutik , amu olen otinye sobondab koigeny eng choto ; ago choto che baorianjina ; 
ago mochame obwanja , si kobiit konyoru sobondo .
Mataache kalosunet eng bik . 
Ago angenok ale motinye chamnyetab Jehovah eng oringwong . 
Kianyo eng kainetab Baba , ama otaacha : ngo nyo age eng kainennyi otaache inendet . 
Omuchi eng nee oyan , che otaagege kalosunet , amochenge kalosunet ne bunu Jehovah ne mi inegei ? 
Molen angandook eng Kwanda : mitei age ne ngandook , Musa noto , ne omangu . 
Amu nda kigoyan Musa , toyana ; amu kisir agobo ane . 
Ago ngo moyani sirutikyik , omuktoi ano oyan ngalekyuk ?
Kingobata tuguchu kwo Jesu bitet age ne bo araraitab Galili , noto ko araraitab Tiberia . 
Ak kiisub inendet tuiyet ne o , amu kigeer kaborunoik che kiyachi che miandos . 
Ak kitogosta Jesu tulwet , kwo koteb ngony eng oloto koboto alamalyennyi . 
Ak kiga rik paska , igorta ne bo Yahudik . 
Kingoyot met anyun Jesu , kogeer tuiyet ne o konyonjin inendet , kolenji Pilipu , Kiale ano makatinik si koam bichu ? 
Kimwaei ni kotieme inendet : amu kiingen inendet kit ne machei koyai . 
Kowolji Pilipu inendet kolenji , Mayamei ichek makatinik che bo denarisiek bogol aeng , si konyor age tugul kitigin . 
Kolenji inendet age ne bo alamalyennyi , Andrea , ngetab kametab Simon Petero , 
Mi yu werit age , ne tinyei makatinik mut che bo sairi , ak njirenik aeng : ago yamei nee anyun chuto eng bik che te chu ? 
Kimwa Jesu kole , Ochob bik kobuur . Ak kimi suswek che chang oloto . Kiibuur anyun bik ; ki olo bo elfusiek mut murenjoto . 
Kinam anyun Jesu makatinik ; ak kingo kagogoito kongoi , koropchi icheget che kitebyei ngony ; ak ko u noto agichek njirenik che te che machei . 
Ak ye kingobiyongso , kolenji alamalyennyi , Oyum katuganik che kanget , si mabet kiy . 
Koyum anyun katuganichato , ak konyiit kerebonik taman ak aeng katuganichato bo makatinik mut che bo sairi , che kangetune icheget che kaamisiei . 
Ye kingogeer anyun bichoto kaborunet ne kayai , kole , Ni maotiot iman ne nyonjin ngony .
Kingonai Jesu kole negit kobwa si konam inendet eng kimnatet , si koyai inendet koek laitoriat , kwo kogeny tulwet inegei .
Ak ye kingoek lagat , kochortagei alamalyennyi koba araraita ; 
ak kilany moingetab beek , kolandae araraita koba Kapernaum . Ak kiga koimenit , ak kitom koit Jesu ole mi ichek . 
Ak kiwasegei araraita amu kiusei usonet ne o . 
Ye kingo kagoba anyun eng araraita ole bo maelisiek somok anan ko somok ak kebeber , kogeer Jesu kowendoti eng araraita barak , ak korikyin moinget : ak kiiyweis . 
Ago kilenji ichek , Ane ; amoiywei . 
Kocham anyun kotaach inendet eng moinget : ak kiit moinget ngunoto emet ole kibendi .
Ki betut ne kiisubi noto kogeer tuiyet ne kitononi eng araraita bitonin , kole mami moinget age oloto , kobate agenge , ak kima lany Jesu moingonoto koboto alamalyennyi , ago kiba alamalyennyi ichegei . 
(ago kibwa moingonik alage eng Tiberia ye negite koret ole kiame makatinik ye kingo kagogoito Kiptaiyat kongoi) : 
Ye kingogeer tuiyet anyun kole mami Jesu oloto , anan alamalyennyi , kolany ichek moingonik , ak kobwa Kapernaum , kochengonu Jesu .
Ak ye kingonyor inendet eng bitet age ne bo araraita , kolenji , Rabbi , koinyone au oli ? 
Kowolji Jesu ichek kolenji , Amwawok , iman , iman , ale , Ochenga , ma amu koogeer kaborunoik , ago amu kooam makatinik ak obiyongse . 
Amoboisie agobo amitwogik che begu , ago oboisie agobo amitwogik che tebyei agoi sobondab koigeny , che konok Weritab chi : amu kigongoch inendet Kwanda , ne inendet ko Jehovah . 
Kilenji anyun ichek inendet , Kiyai nee , si kobiit keyai boisionik che bo Jehovah ? 
Kowolji Jesu kolenji , Ni boisietab Jehovah , ale , oyan inendet ne kiiyogu Jehovah .
Kilenji ichek inendet anyun , Nee kaborunet ne iyae , si kegeer , ak kiyanin ? Iyae nee ? 
Kiam kwanisiekyok mana eng ongatet ; ko u ye kigisir kele , Kiigochi ichek makatiat ne bunu kipsengwet koam .
Kolenji anyun Jesu ichek , Amwawok , iman , iman , ale , Kima ko Musa ne kigonok makatiandanato kibunu kipsengwet ; ago konok Baba makatiat ne bo iman ne bunu kipsengwet . 
Amu makatiat ne bo Jehovah ko noto chorugei eng kipsengwet , ak kogochi ngony sobondo . 
Kolenji anyun ichek inendet , Kiptaiyandani , konech makatiandanito koigeny ! 
Kolenji Jesu ichek , A makatiat ne bo sobon : inendet ne nyonjina ko magasei rubet agoi , ak inendet ne iyana ko maamei melel agoi . 
Ago kaamwawok ale , koogeera , ama oyan . 
Bwanjina tugul che kona Kwanda ; ak inendet ne nyonjina ko maone matiny . 
Amu kiachoruge eng kipsengwet , ma si ayai magennyu , ago magetab inendet ne kiiyokwa . 
Ak ni magetab inendet ne kiiyokwa , ale , eng tugul che kigona inendet , ko mabetena agot agenge , ago tatun angeeti eng betutab let . 
Amu ni magetab Baba , ale chi age tugul ne keerei Werit , ak koyan inendet , konyoru sobondab koigeny ; ak angeeti inendet eng betutab let .
Kiingunyngungso anyun Yahudik , agobo inendet , amu kimwa kole , A makatiat ne kichorgei eng kipsengwet . 
Ak kile , Tos ma Jesu nito , weritab Josep , ne kingen kwandanyi ak kamet ? Lyon anyun si komwa kole , Kiachoruge eng kipsengwet ? 
Kowolji Jesu anyun kolenji , Amongunyngungse okwege eng okwege . 
Maimuchi chi konyonja , ama ichuut Kwanda ne kiiyokwa : ak angeeti inendet eng betutab let . 
Kigisir eng maotik , Ak kineti tugul eng Jehovah . Age tugul ne kagogas eng Kwanda , ak kagonetgei , konyonjina . 
Molen kigogeer chi age tugul Kwanda , kobate inendet ne kibunu Jehovah , kigogeer inendet Kwanda . 
Amwawok , iman , iman , ale , Inendet ne iyani , kotinyei sobondab koigeny . 
A makatiat ne bo sobon . 
Kiam kwanisiekwok mana eng ongatet , ak kibek . 
Ni makatiat ne chorugei eng kipsengwet , ne ngo am chi , ko mameei . 
A makatiat ne sobei ne kichorgei eng kipsengwet : ngo am chi age tugul makatiandani , kosobei koigeny : ee , ak bortanyu makatiat ne agoitoi agobo sobondo ne bo ngony .
Kiborio anyun Yahudik ichegei , kole , Imuktoi ano chichi kogonech bortanyi keam ? 
Kolenji Jesu anyun ichek , Amwawok , iman , iman , ale , Ngot ko moam bortab Weritab chi ak oee korotikyik , ko motinye sobondo eng oringwong . 
Inendet ne amei bortanyu ak koeei korotikyuk kotinyei sobondab koigeny ; ak angeeti inendet eng betutab let . 
Amu amdit iman bortanyu , ak korotikyuk ko che kieei iman . 
Inendet ne amei bortanyu ak koeei korotikyuk komenya , ak amenye inendet . 
Ko u ye kiiyokwa Kwanda ne sobei , ak asobe amu Kwanda ; u noto inendet ne ama , sobei agine amu ane . 
Ni makatiandanato ne kichorgei eng kipsengwet : ma ko u ye kiam kwanisiek ak kobek : inendet ne amei makatiandani kosobei koigeny . 
Kimwa tuguchu eng sunagogit , kota konetisiei eng Kapernaum .
Ye kingogas ni che chang eng alamalyennyi , komwa kole , Uui ngolyondoni : imuchi ngo kogas ? 
Ago kinai Jesu eng orinnyi kole , Ingunyngungjin alamalyennyi ngolyondonito , kolenji ichek , Tos kagonachak nito ? 
Teptoi ano anyun ngot ko tun ogeer Weritab chi kotogostoi ole kimi atkinye ? 
Tamirmiriet ne igoitoi sobondo ; matilei kiy borto : tamirmiriet ak sobondo ngalek che kaamwawok . 
Ago mitei alak eng okwek che maiyani . Amu kinai Jesu koboch taunet icheget che maiyani , ak inendet ne kimachei kongwekta inendet . 
Ak kile , Noto kamwawok , ale , magoi imuch chi konyonja , kobate ne igochin Kwanda .
Koboch yoto kochuchuigei che chang che bo alamalyennyi , amata kobendat ak inendet . 
Kilenji anyun Jesu choto taman ak aeng , Obendi ak okwek ? 
Kowolji anyun Simon Petero , kolenji , Kiptaiyandani , kibendi ole mi ngo ? Itinye ngalek che bo sobondab koigeny . 
Ak kigiyan ak kingen kele i Ne Tilil ne bo Jehovah . 
Kowolji Jesu ichek kolenji , Kima alewenok taman ak aeng , ak oindet age eng okwek ? 
Kimwaei anyun agobo Judas ne bo gab Simon Iskariot , amu ine ne kimachei kongwekta inendet , ne ki agenge eng taman ak aeng .
Ak kingobata tuguchu kowendot Jesu eng Galili : amu ma cham kowendot eng Judea , amu kichengei Yahudik kobar inendet . 
Ak kiga rik igortab Yahudik , igorta ne bo keriosiek . 
Kilenji anyun tupchosiekyik , Ui eng oli , ui agoi Judea , si kogeer alamalyengung agichek boisioniguk che iyae . 
Amu mami chi ne yaei kiy eng ungot , ak kocheng kobartagei . Ngiyai tuguchu , iborjige ngony . 
Amu agot tupchosiekyik agichek , ko ma iyan inendet . 
Kolenji anyun Jesu ichek , Tom koit betunnyu ; ago mi betungwong kotugul . 
Maimuchi ngony kowechok ; ago wecha ane , amu abaoriani agobo ngony , ale , yaach boisionikyik . 
Otogosyi okwek igorta : tom atogosyini ane igorita ; amu tom kosulda betunnyu . 
Ak kingo kagomwachi tuguchuto , kota kotebi eng Galili .
Ago ye kingotogosta tupchosiekyik igorta , kotogosta agine , ago ma ibartaatgei , ago kiwa ko u ne ungotegei . 
Kicheng anyun Yahudik inendet eng igorta , ak kole , Mi ano inendet ?
Ak kimi kangunyngunyet ne o eng tuiyosiek agobo inendet : amu kile alak , Mie chichi ; kole alak , Achicha , ago imaasi tuiyet . 
Ago ma mwa chi ngolyo kotook agobo inendet amu kiiywei Yahudik .
Ago ye kingo kagoit kwenutab igorta kotogosta Jesu kwo hekalut , ak konetis . 
Kokwongio anyun Yahudik kole , Kinaita ano chichi sirutik , ago tom konetgei ? 
Kowolji anyun Jesu kolenji , Konetisiennyu ko ma nenyu , ago bo inendet ne kiiyokwa . 
Ngo machei chi age tugul koyai magetab Jehovah , konai konetisioni , ngo bo Jehovah , anan ngamwae anege . 
Inendet ne mwaei che chechik inegei kochengei torornatennyi : ago ne chengei torornatetab ne kiiyok inendet ko bo iman , ama mi kiy ne ma bo imanda eng inendet . 
Tos kima konok Musa Ngatutiet , ago mami chi eng okwek ne yaei Ngatutiet ? Amu nee si ochenge obara ? 
Kowol tuiyet , kole , Itinye oindet : chengei ngo kobarin ?
Kowolji Jesu kolenji , Kiayai boisiet agenge , ak okwongie okwek tugul . 
Kigonok Musa kamuratanet amu noto (ago ma bo Musa , bo kwanisiek) ; ak omuratani chi eng saboto . 
Ngeyatitoi chi eng betutab sabato , si mabutok Ngatutietab Musa , ko tos onerekyina , amu kaasoob chi komie eng betutab sabato ? 
Amoruoch ko u ye ogeere , ago oruoch kiruoget ne bo imanda .
Kimwa alak eng choto bo Jerusalem kole , Ma inendet ni ne kochengei ichek kobar ? 
Ak ogeero , mwaitooti kotook , ama mwachi kiy ichek inendet . Tos ingen bounik komie kole , nito ko Kristo ? 
Ago kingen ole bunu chichi : ago ye nyo Kristo , ko manaei chi ole bunu .
Kingalal anyun Jesu eng kutit ne o eng hekalut , konetisiei , kole , Ongena , ak ongen ole abunu ; ak kama anyo anege , ago bo iman inendet ne kiiyokwa , ne mongen okwek . 
Angen inendet ; amu abunu inendet , ak kiiyokwa inendet .
Kicheng anyun bichoto konam inendet : ama nam chi inendet , amu kitom koit betunnyi . 
Ak kiiyan inendet che chang che bo tuiyet ; ak kile , Ye nyo Kristo , ko tos yai kaborunoik che siirei cho koyaei chichi ?
Kigasei Parisaik kongunyngungjin tuiyet tuguchuto agobo inendet ; ak kiiyok tisiik che eechen ak Parisaik kiptainik kobwa konam inendet . 
Kole Jesu anyun , Ta ami kobotok ne matia , si awa ole mi inendet ne kiiyokwa . 
Tun ochenga , amonyorua : ak ole ami , ko momuchi obwa . 
Komwachigei anyun Yahudik kole , Wendi ano chichi si ma kinyoru inendet ? Tos wendi ole mi icheget che kigoiyestochi Yunanik , si konet Yunanik ? 
Nee anyun ngolyondoni kamwa , kole , Ochenga , amonyorua : ak ole ami , ko momuchi obwa ?
Eng betut ne bo let , betunoto o bo igorta , kotonon Jesu ak komwa eng kutit ne o , kole , Ngo amei chi melel , ko ingonyonja , ak koee . 
Inendet ne iyana , ko u ye kigomwa sirutiet , kole , bunu moennyi ainosiekab beek che sobei . 
Ago kimwaei nito agobo Tamirmiriet , ne tun taachei ichek che iyani inendet : amu kitom kegon Tamirmiriet ; amu kitom kitoror Jesu .
Ye kingogas alak che bo tuiyet ngalechuto , kole , Nito maotiot iman . 
Kole alak , Nito ko Kristo . Ago kile alage , Tos bunu Kristo Galili ? 
Ma mwa sirutiet , kole , mongune Kristo keswek che bo Daudi , ak kobun Betlehem , nganaset ole kimi Daudi ? 
Kibiit anyun toiyet eng tuiyet agobo inendet . 
Ak kimach alak konam inendet ; ago ma nam chi inendet .
Kibwa anyun kiptainik ole mi tisiik che eechen ak Parisaik ; ak kolenji , Kalya si momutu inendet ? 
Kowol kiptainik kole , Kitom kongalali chi ko u ni . 
Kowolji anyun Parisaik ichek , kolenji , Kagibeetok ak okwek ? 
Kigoyan inendet age tugul eng bounik , anan eng Parisaik ? 
Ago chubotin bichu che manaei Ngatutiet .
Kilenji Nikodemo (ne kigawa ole mi inendet atkinye tai , ne ki age eng ichek) , 
Tos iruokyin chi Ngatutiennyo , kotom kegas ngalekyik ak kenai kit ne yaei ? 
Kowolji anyun inendet kolenji , I bo Galili aginye ? Cheng , ak igeer amu mamongune Galili maotiondo .
Kiwa chi ktugul anyun gonnyi :
Ago kiwa Jesus tulwetab Emitik . 
Ak kimus karon konyo hekalut , ak kibwa bik tugul ole mi inendet ; ak kiteb ngony , konet ichek . 
Ak kiimut sirik ak Parisaik kobogoriot ne kiginamji ibetab ge ; ak ye kingo kaginde kwenut , 
kelenji , Konetindoni , kaginam kobogoriondoni eng ibetab ge , kota komi ibetab ge . 
Kingatech Musa eng Ngatutiet kole , kilage koik ne u nito : ara ilen nee inye ? 
Kimwaei ngolyondonito kotiemei inendet , si kosich kit ne kitaame . Ago kiinguruk Jesu , kosir ngony eng mornennyi . 
Ago ye kingota koteepse inendet , kotonon , ak kolenji , Ingotoi ne matinye tengek eng okwek kowir eng koita . 
Ak kiinguruk kogeny kosir ngony eng mornennyi . 
Ak ye kingogas ichek ngolyondonoto , komanda kobee agenge agenge , koboch ne o agoi ne bo let : ak kinget Jesu inegei , ak kobogoriondonoto eng ole kimi , kotononi eng kwen . 
Kotonon Jesu anyun , ak kolenji , Kobogoriondoni , mi ano ichek ? Ma igikyin chi ? 
Ak kile , Ma igikya chi , Kiptaiyandani . Ak kilenji Jesu , Magikyinin agane : ui anyun ; koboch nguno , komatata iyai tengek .
Kimwachi Jesu anyun ichek kogeny , kolenji , A lapkeiyet ne bo ngony : inendet ne isuba ko mawendoti eng mesundeito , ago nyoru lapkeiyetab sobondo .
Kolenji anyun Parisaik inendet , Ibaorianjinige : ma bo iman baornatengung . 
Kowolji Jesu kolenji , Agot ngabaorianjinige , ko bo iman baornatennyu ; amu angen ole abunu , ak ole awendi ; ago mongen ole abunu , anan ole awendi . 
Oruochi ko u magetab borto ; maruokyini chi ane . 
Ee , agot ngaruoch , ko bo iman kiruogennyu ; amu mami anege , ago kimi ak Kwanda ne kiiyokwa . 
Ee , ak kigisir eng Ngatutiengwong kele , bo iman baornatetab bik aeng . 
A inendet ne abaorianjinige , ak baorianjina Kwanda ne kiiyokwa . 
Kolenji anyun ichek inendet , Mi ano Kwandangung ? Kowol Jesu kole , Mongena , anan Baba : nda kigonaa , ta kiongen Baba agine .
Kimwa inendet ngalechu eng ole kigonore silingisiek , ye kiinetisiei eng hekalut : ak ma nam chi inendet ; amu kitom koit sainnyi .
Kimwachi anyun icheget kogeny , kolenji , Awendi , ak tun ochenga , ak obegu eng tengektangwong : ole awendi , ko momuchi obwa . 
Kile anyun Yahudik , Tos bargei ? amu mwaei kole , Ole awendi , ko momuchi obwa ? 
Ak kilenji , O bo oli bo ngony , a bo barak : o bo ngonyuni ; ma bo ane ngonyuni . 
Noto kaamwawok , ale , obegu eng tengekwogikwok : amu ngo moyuani ole a inendet , obegu eng tengekwogikwok . 
Kilenji anyun ichek inendet , I ngo ? Kolenji Jesu , Noto kiamwawok koboch taunet . 
Atinye tuguk che chang che amwae ak che aruochi agobo okwek : ago bo iman inendet ne kiiyokwa ; ak amwachini ngony tuguk che kiagas eng inendet .
Ago ma iguiyo kole mwachin agobo Kwanda . 
Kilenji Jesu anyun , Ye kaouite Weritab chi , onai anyun eng betunoto ole a inendet , amayae kiy anege , ago amwae tuguchu ko u ye kiineta Kwanda . 
Ak kimi tuwai ak inendet ne kiiyokwa ; ma bagakta anege ; amu ayae kotugul tuguchoto chamaksei eng inendet . 
Ak ye kita komwaei tuguchu , koyan inendet che chang .
Kilenji Jesu anyun Yahudichoto kiga koyan inendet , Ngot otebye okwek eng ngolyondennyu , ko o alamalyennyu iman ; 
ak onai imanda , ak kotiachak imanda . 
Kowolji ichek inendet kolenji , Ki keswekab Abraham , ak tom keegu otwogikab chi age tugul ole kinye kora : imwaitoi ano anyun ile , Kitiachok ? 
Kowolji Jesu kolenji , Amwawok , iman , iman , ale , Age tugul ne yaei tengek ko otwogindetab tengek . 
Ak matebyei otwogindet eng got koigeny : tebyei werit koigeny . 
Ngotiachak anyun Werit , ko otiagotin iman . 
Angen ale o keswekab Abraham ; ago ochenge obara , amu matinyei ngolyondennyu ole tebe eng okwek . 
Amwae tuguk che kiageer eng Baba : ak oyae tuguchoto kiogas eng kwandangwong .
Kowolji kolenji , Kwandanyo ko Abraham . Kolenji Jesu , Nda kio lagokab Abraham , ta kioyae boisiosiekab Abraham . 
Ago ngo ochenge obara , chito ne kamwawok ngalek che bo iman , che kiagas eng Jehovah : kima yai ko u noto Abraham . 
Oyae boisionik che bo kwandangwong . Kilenji anyun inendet , Kima kisichech eng sokset ; kitinye Kwanda agenge , noto ko Jehovah . 
Komwachi Jesu ichek kolenji , Nda ka Kwandangwong Jehovah , ta kaochama : amu kianyo abunu Jehovah ; kima anyo anege , ago kiiyokwa inendet . 
Amu nee si monai choto amwae ? Amu momuchi ogas ngolyondennyu . 
O bo kwandangwong oindet , ak ochame oyai magutikab kwandangwong . Ki rumindet koboch taunet , ama tononi eng imanit , amu mami imanit eng inendet . Ye mwaei lembech , komwaei agobo tugukyik : amu kiplembechwa inendet , ak kwanda ne bo noto . 
Ago moyana amu amwae imanit . 
Ngo eng okwek ne igikyina kole atinye tengek ? Ngot amwae imanit , ko amu nee anyun si moyana ? 
Inendet ne bo Jehovah kogasei ngalekab Jehovah : noto anyun mogase okwek , amu mobo Jehovah .
Kowolji anyun Yahudik kolenji , Magimwae achek iman kele , I Samarindet , ak itinye oindet ? 
Kowol Jesu kole , Matinye oindet ; ago agonyiti Baba , ak otewera . 
Ago machenge torornatennyu : mitei agenge ne chengei ak koruochi . 
Amwawok , iman , iman , ale , Ngo rib chi ngolyondennyu ko mageerei meet agoi . 
Kolenji anyun Yahudik , Kingen nguno kele itinye oindet . Kigome Abraham , ak kigobek maotik ; ak imwae ile , Ngo rib chi ngolyondennyu , ko machamjami meet agoi . 
Tos i o isiir kwandanyo Abraham , ne kigome ? Ak kigobek maotik : iyaege iegu ngo ? 
Kowol Jesu kole , Ngot atororige , ko buch torornatannyu : Kwandanyu ne itorora ; ne omwae ole , inendet ko Jehovah nengwong ; 
ak tom onai inendet : ago angen inendet ; ak ngot amwa ale , mangen inendet , aegu kiplembechwa , ko u okwek : ago angen inendet , ak aribe ngolyondennyi . 
Kibaibai kwandangwong Abraham kogeer betunnyu ; ak kigeer , ak kogasgei . 
Kolenji Yahudik anyun , Tom iit kenyisiek konom , ak kiigeer Abraham ? 
Kolenji Jesu , Amwawok , iman , iman , ale , Kingotom kobiit Abraham , ami . 
Kiinem anyun koik komachei kowire inendet : ago kiunggei Jesu , ak komanda eng hekalut .
Ak ye kisiirtoi , kogeer chito ne ki korat koboch ko kagisich . 
Ak kiteebe inendet alamalyennyi , kolenji , Rabbi , ngo ne kiyai tengekto , chichi anan sigikyik , si kesich ko korat ? 
Kowol Jesu kole , Kima yai chichi tengekto , anan sigikyik ; ago si kobiit kotook boisiosiekab Jehovah eng inendet . 
Kanyol keyai boisiosiekab inendet ne kiiyokwa , ko ta ko bet : nyonei kemout , ye ma komuchi chi kobois . 
Ye ta ami ngony , ko a lapkeiyetab ngony . 
Ye kingo kagomwa ko u noto , kongutyi ngungunyek , ak kotangwar , ak koiile konyekyik ngungunyechato , 
ak kolenji , Ui iunde eng tamboiyotab Siloam (ye kiweech kele , Kiyokto) . Kiwa anyun , ak koun , ak konyo kogeertoi .
Kimwa anyun bikab kokwet , ak che kiga kogeer inendet eng tai kole somindet , kole , Tos ma inendet ni ne kicham kotebyei ak kosomsei ? 
Kole alage , Inendet : kole alage , Achicha , ago kerge ak inendet . Kole chichoto , A inendet . 
Kilenji anyun ichek inendet , Kagiyatita ano konyeguk ? 
Kowol kole , Katangwar ngungunyek chito ne keguure Jesu , ak koiile konyekyuk , ak kolenja , Ui Siloam , ak iunde : kaawe anyun ak aun , ak ageerte . 
Ak kilenji , Mi ano inendet ? Kole , Mangen .
Kiimut ichek chichoto ki korat eng tai , kwo ole mi Parisaik . 
Ki sabato betunoto ye kitangwari Jesu ngungunyek , si koyate konyekab chichoto . 
Koteebe anyun Parisaik kogeny inendet kole , Katepto ano si igeerte . Ak kilenji , Kagoiile konyekyuk ngungunyek che katangwar , ak kaaun , ak kaageerte . 
Kole alak che bo Parisaik anyun , Mabunu Jehovah chichi , amu maribei sabato . Ago kile alage , Imuktoi ano chi ne kiptengekyo koyai kaborunoik che u chu ? Ak kibiit toiyet eng kwenunywa . 
Kilenji anyun kogeny chito ne korat , Imwae nee agobo inendet , amu kayat konyeguk ? Ak kile , Maotio .
Ma iyan anyun Yahudik agobo inendet , kole , ko korat , ak , kagogeerto , agoi koguur sigikab chichoto kagogeerto , 
ak koteebe kolenji , Tos weringwong ni , ne omwae ole kigisich ko korat ? Katepto ano si kogeerto nguno ? 
Kowol sigikyik kole , Kingen kele werinnyo nito , ak kingen kele kigisich ko korat : 
ago magingen ole katepto si kogeerto nguno ; ak magingen inendet ne kayatei konyekyik : oteebe inendet ; kogoeet ; ingomwa inegei . 
Kimwa ngalechu sigikyik , amu kiiywei Yahudik : amu kiga sib kochamnyechi Yahudik , kole , ngo ngany chi age tugul kole Kristo inendet , kibeetoi eng sunagogit . 
Kimwa anyun sigikyik amu noto , kole , Oteebe , amu kogoeet inendet .
Kiguur anyun ne bo aeng bichoto chichoto ki korat , ak kolenji , Igochi Jehovah kalosunet : kingen kele kiptengekyo chichi . 
Kowol anyun inendet kole , Ngo kiptengekyo chichoto , ko mangen : angen kit agenge , ale , koa korat , ago ageertoi nguno . 
Kolenji anyun ichek inendet , Kayaun nee ? Kayatita ano konyeguk ? 
Kowolji ichek kolenji , Kaamwawok , ama ogas : kalya si omach ogas kogeny ? Omache koegu ak okwek alamalennyi ? 
Ak kingemji kut inendet kole , I alamalyennyi so ? Ago ki alamalyetab Musa achek . 
Kingen kele kigongalalji Jehovah Musa : ago magingen kole bo chichi . 
Kowolji chichoto icheget kolenji , Kwongut nito anyun ! amu mongen ole bunu , ago kagoyat konyekyuk . 
Kingen kele magasei Jehovah kiptengeginik : ago ngolosu chi age tugul Jehovah , ak koyai magennyi , kogasei inendet . 
Koboch ngetoi ngony ko ma kigas kele kiyat chi konyekab chito ne kigisich ko korat . 
Nda ma bunu Jehovah chichi ko magoi imuch koyai kiy . 
Kowolji inendet kolenji , Kigisikten iman tengekwogik , ak inetech ? Ak kitoorta inendet kwo sang .
Kigas Jesu kole kagetoorta inendet kwo sang ; ak kingonyor inendet , kolenji , Tos iyani Weritab Jehovah ? 
Ak kiwol kole , Ngo noto , Kiptaiyandani ? si kobiit ayan inendet . 
Kolenji Jesu , Kaigeer inendet , ak ko inendet ni ngalali koboten . 
Ak kile , Kiptaiyandani , ayani . Ak kogutungji kolos inendet .
Ak kile Jesu , Kianyo ngonyuni amu kiruoget , si kobiit kogeerto che mageertoi ; ak kogorio che keertoi . 
Kigas tuguchuto alak che bo Parisaik che kimi koboto inendet , ak kolenji , Ki koriotin agachek ? 
Kolenji Jesu , Nda o koriotin okwek , ta motinye tengek ; ago nguno omwae ole , Kigeertoi : noto anyun , tebyei tengektangwong .
Amwawok , iman , iman , ale , Chorin ak ko rebin inendet ne mabunei kurgetab biutab kechirek , ne lanyei oldo age . 
Ago mestowotab kechirek inendet ne bunei kurget . 
Yatyin inendet ribindetab kurget ; ak kasei kechirek kutinnyi : ak kuurei kechirekyik eng kainaikwak , ak kondoe ichek . 
Ak ye kagomaanda inendet chechiget tugul koba sang , kondoe , ak kosub kechirek inendet : amu ingen kutinnyi . 
Ak machamei kosub toondet , ago mwee : amu manaei kutuswekab toek . 
Komwachi Jesu ichek kalewenoni : ago ma iguiyo ichek kole nee tuguchoto kiga mwachi .
Kolenji anyun Jesu ichek kogeny , Amwawok , iman , iman , ale , A kurgetab kechirek . 
Chorik ak ko rebik tugul che kiindounena : ago ma kas kechirek ichek . 
A kurget : ngwo chi age tugul go ne buna ane , kesoru , ak kwo go , ak komanda sang , ak konyor ole kiyage . 
Nyonei chorindet si kochor , ak kobar , ak kongem kityo : kianyo si kobiit konyor sobondo , ak kotepto sobonato inne .
A mestowot ne mie : igoitoi mestowot ne mie sobondanyi agobo kechirek . 
Ago inendet ne otwogin , ne ma mestowot , ne ma chitab kobo kechirek , kogeerei konyonei suiyot , ak kobagakta kechirek , ak komwei , ak konam anyun suiyot ichek , ak koiyesta : 
komwei inendet amu otwogin , ak mamage kiy kechirek . 
A mestowot ne mie ; ak angen chechuk , ak kongena chechuk , 
ko u ye ingena Kwanda , ak angen Kwanda ; ak agoitoi sobondanyu agobo kechirek . 
Ak atinye kechirek alak , che ma bo biuni : kanyol aget choto agichek , si kogas kutinnyu : ak koek akwet agenge , ak mestowot agenge .
Chama anyun Kwanda amu noto , amu agoitoi sobondanyu , si kobiit anam kogeny . 
Marebena chi , ago agoitoi anege . Atinye kimnatet agoito , ak atinye kimnatet anam kogeny . Kiataach ngatutioni eng Baba .
Kibiit toiyet kogeny eng Yahudik agobo ngalechuto . 
Ak kile che chang eng ichek , Tinyei oindet , ak koamei iywek ; kalya si ogas inendet ? 
Kole alage , Ma bo ngalechu chi ne tinyei oindet . Tos imuchi oindet koyat konyekab chito ne korat ?
Ak kimi igortab katabanet eng Jerusalem : ak ki betusiekab kaititindo ; 
ak kiwendot Jesu eng hekalut eng keterut ne bo Solomon . 
Kibwa anyun Yahudik koyiem inendet , kolenji , Igonech kigenisie eng saget kot kotianit ? Ngo i Kristo , imwawech komie . 
Kowolji Jesu kolenji , Kiamwawok , amoyani : boisiosiek che ayae eng kainetab Baba ko choto che baorianjina . 
463 Ago moyani , amu mobo kechirekyuk . 
Kasei kutinnyu kechirekyuk , ak angen ichek , ak kosuba : 
ak agochini ichek sobondab koigeny ; ak magoi lusyo , ama rebena chi ichek eng eunnyu . 
O Baba , ne kigona ichek , kosiir tugul ; ama mi chi ne imuchi koreb ichek eng eutab Baba . 
Ane ak Kwanda , ko ki agenge .
Kinam anyun Yahudik koik kogeny kolen kolach inendet . 
Kowolji Jesu kolenji , Koaboruok boisiosiek che chang che miach che bunu Kwanda ; olacha agobo boisio nee eng choto ? 
Kowolji Yahudik inendet kolenji , Magilachin amu boisiet ne mie , ago amu chotisiet ; ak amu inye ne i chi , iyaege iegu Jehovah . 
Kowolji Jesu bichoto , kolenji , Tos ma sirat eng Ngatutiengwong kele , Kiamwa ale , O cheptalelisiek ? 
Ngo kigoguure inendet ichek cheptalelisiek , icheget che kinyonji ngolyotab Jehovah (ama imugaksei kebut sirutiet) , 
tos omwae agobo inendet , ne kiitaban Kwanda ak koyokto kwo ngony , olenjini , Ichotisiei ; amu kiale , A Weritab Jehovah ? 
Ngot ko mayai boisiosiekab Kwandanyu , ko mat oyana . 
Ago ngayai , ko agot ngo moyana , oyan boisiosiek : si kobiit onai ak oyan ole mi Kwanda eng ane , ak ane eng Kwanda . 
Kicheng anyun kogeny konam inendet : ago kibetito eng eunekwak .
Ak kiwa kogeny Jordan komosin ole kiibatisanisie Johana eng tai ; ak kitebi eng oloto . 
Ak kibwanji che chang inendet ; ak kole , Kima yai Johana kaborunet ; ago tuguk alak tugul che kimwa Johana agobo chichi ko bo iman . 
Ak kiiyan inendet che chang eng oloto .
Ak kimian chito age ne kiguure Lasaro , ne bo Betania , ne bo nganasetab Maria ak chepkamet Marta . 
Ak ki Maria nito ne kiil Kiptaiyat eng mwaita , ak kouuse kelyekyik sumeekyik , ne kitinyei ngetab kamet , Lasaro , ne kimian . 
Kiiyokyi chepkametwogichato inendet ngolyot , kolenji , Kiptaiyandani , keero , miani inendet ne ichame .
Ago ye kingogas Jesu noto , kole , Ma bo meet mianoto , ago bo torornatetab Jehovah , ak kilosune Weritab Jehovah noto .
Ak kichamei Jesu Marta , ak chepkamet , ak Lasaro . 
Kingogas anyun kole miani , kota kotebi betusiek aeng eng ole kimi . 
Kingobatga nito anyun , kolenji alamalyet , Ongebe Judea kogeny . 
Kolenji alamalyet , Rabbi , kochengei Yahudik kolachin eng koik ; ak iwendi olindo kogeny ? 
Kowol Jesu kole , Tos mami saisiek tamanu ak aeng eng betut ? Ngo wendot chi bet , ko maginachi , amu keerei lapkeiyetab ngonyuni . 
Ago ngo wendot chi kemoi , kinachi , amu mami lapkeiyet eng inendet . 
Komwa tuguchu : ak ye ibata kolenji ichek , Inuuchi choruennyu Lasaro ; ago awendi , si angeet inendet eng ruondo . 
Kolenji anyun alamalyet inendet , Kiptaiyandani , ngot konuuchi , ko kaga ta kosobei . 
Ago kimwaei Jesu agobo meennyi : ak kilen ichek abere mwaei agobo ruondo ne kiga konuuch . 
Kimwachi anyun Jesu ichek komie , kolenji , Kogome Lasaro . 
Ago abaibai agobo okwek amu kima ami olindo , si kobiit oyan ; ago ongebe ole mi inendet . 
Kolenji anyun Tomas , ne kiguure Didumo , alamalyet chun alak , Ongebe ak achek , si kobiit kebegu ak inendet .
Ye kingoit Jesu anyun , konyor kole kiga kotebe kererit betusiek angwan . 
Ki negite Betania Jerusalem , ki bo olo bo maelisiek aeng ; 
ak kigabwanji che chang che bo Yahudik Marta ak Maria si kogaigai ichek agobo ngetab kamet .
Kingogas anyun Marta kole , nyonei Jesu , kwo kotorokta inendet ; ago kita kotebi Maria eng go . 
Kolenji Marta anyun Jesu , Kiptaiyandani , nda kiimi yu , ta kima komeei werit ne kitupche . 
Ago angen agot nguno ale , kit age tugul ne isome Jehovah , kogonin Jehovah . 
Kolenji Jesu inendet , Ta kongeetei ngetab komet . 
Kolenji Marta inendet , Angen ale ngeetei eng ngeetyet ne bo betutab let . 
Kolenji Jesu , A ngeetyet , ak sobondo : inendet ne iyana , agot ngo me , ko ta kosobei : 
ak chi age tugul ne sobei ak koyanan ko mameei matiny . Tos iyani inye nito ? 
Kolenji , We , Kiptaiyandani ; kaayan ale i Kristo , Weritab Jehovah , ne nyonei ngony .
Ak ye kingo kagomwa nito cheboto , kwo , ak koguur Maria , chepkamet , eng ungot , kole , Mitei yu Konetindet ; kuurin . 
Ak ye kingogas noto , kongeet kochakta kwo ole mi inendet . 
Ago kitomo koit Jesu nganasanato , ago kita komi ole kiga tuiyechi ak Marta . 
Kiisub anyun Yahudik cheboto , icheget che kimi koboto inendet eng go kogoigoi , ye kingogeer kongeet Maria , ak kochakta komanda sang , kolen wendi kererit korirei eng oloto .
Ye kingoit anyun Maria ole mi Jesu , ak kogeer inendet , kobutyi kelyekyik , ak kolenji , Kiptaiyandani , nda kiimi yu , ta kima komeei werit ne kitupche . 
Ye kingogeer Jesu anyun inendet korirei , ak korirtos agichek Yahudik che kigabwa koboto inendet , kogas kingwan eng tamirmiriet , koarogen , 
ak kole , Kionde ano ? Kolenji , Nyo , Kiptaiyandani , keer . 
Korir Jesu . 
Kole anyun Yahudik , Ogeer anyun-o ole kichamdoi inendet ! 
Ago kile alak eng ichek , Kiga temene chichi , ne kiyatei konyekab chito ne ki korat , koger si mame agine chichi ?
Kogas anyun Jesu kingwan kogeny eng orinnyi konyonei kererit . Ki kebenet , ak kigegere koita kurget . 
Kole Jesu , Oiste koita . Kolenji Marta , chepkametab inendet ne kime , Kiptaiyandani , kogobul : amu koboch ngome ko betusiek angwan . 
Kolenji Jesu inendet , Kama amwaun , ale , ngiyani , igeere torornatetab Jehovah ? 
Koisto anyun koita . Ak kiyot met Jesu ak kole , Baba, amwaun kongoi ale kaigasa . 
Ak kaanai ale igasa eng ui tugul : ago kaamwa ni amu tuiyoni tononi eng yuto , si kobiit koyan kole kiiyokwa . 
Ak ye kingo kagomwa ko u noto , komwa eng kutit ne o , kole , Lasaro , mongu ! 
Komong anyun inendet ne kiga me , ko ratotin eunek ak kelyek eng ngoroik che bo kererit ; ak kiga kirate togennyi anget . Kolenji Jesu bichoto , Otiach , ak ounde kwo .
Kiiyan anyun inendet che chang che bo Yahudik che kigabwa ole mi Maria , ak kogeer tuguk che kayai Jesu . 
Ago kiba alak ole mi Parisaik , ak komwachi ichek tuguk che kagoyai Jesu .
Kiguur anyun kiruoget tisiik che eechen ak Parisaik , ak kole , Kiyai nee ? Amu yaei chichi kaborunoik che chang . 
Ngot kebagakte inendet ko u ni , koyani inendet bik tugul : asi kobwa Romanik korebenech emennyo ak bororiennyo . 
Ak kilenji age eng ichek , ne inendet ko Kaiapa ne ki tisiindet ne o kenyinoto , Mongen okwek kiy age tugul , 
mongen ole mieitu eng okwek ngo mechi bik chito agenge , si ma bet bororiet komugul . 
Kima komwaei inegei noto : ago kimaoten amu ki tisiindet ne o kenyinoto , kole , komechi Jesu bororiet ; 
ma agobo bororiet inegei , ago si kobiit koyum lagokab Jehovah che yestootin si kobiit koek agenge .
Koboch betunoto anyun ak kwo tai , koruogot agobo ole bartoi inendet . 
Mata kowendot Jesu anyun eng ole toogu eng ole mi Yahudik , ago kiwa eng oloto kwo emet ne negite surkwen , agoi nganaset ne kiguure Epraim ; ak kitebi eng oloto koboto alamalyet . 
Kiga korik paska ne bo Yahudik : ak kiba che chang eng emet kotogosta Jerusalem kotom koit paska , koba koanyinygei . 
Kicheng anyun Jesu , ak kolenjigei , kotonondos eng hekalut , Obwati nee okwek ? Tos olen manyonei inendet igorta ? 
Kiga ngat tisiik che eechen ak Parisaik , kole , ngo nai chi age tugul ole mitei , kobor , si kobiit konam ichek inendet .
Ak kingota komi betusiek lo si koit paska konyo Jesu Bertania , ole kimi Lasaro , ne kiingeeti Jesu komong eng che kibek . 
Kichopchi ichek eng oloto inendet amitwogik che bo lagat : koboisiechi Marta ; ago kimi Lasaro koboto ichek che kiamisiei ak inendet . 
Kiinem anyun Maria mwaita ne nyamdut ne bo ratilit agenge , ne bo kamanutiet ne o , ak koiile kelyekab Jesu , ak kouuse sumeekyik kelyekyik : ak kinyi got nyamdutiet ne bo mwaata . 
Ago kile Judas Iskariot , ne ki agenge ne bo alamalyennyi , ne kimachei kongwekta inendet , 
Ko amu nee si ma kialdae mwai denarisiek bogol somok , si kigochi kibananok ? 
Kimwa ni anyun , ma amu kirire kibananok ; ago amu ki chorin , ak kitinyei lolet , ak kiibei tuguk che mi orit . 
Kole Jesu , Obagakte kogonorji betutab tubennyu . 
Amu mi kibananok kobotok kotugul ; ago mami ane ak okwek kotugul .
Kinai anyun bik che chang che bo Yahudik kole mi oloto : ak kibwa , ma agobo Jesu inegei , ago si kobiit kogeer Lasaro agine , ne kiga kongeet inendet eng che kibek . 
Ago kiiruoch tisiik che eechen kole kobar Lasaro agine ; 
amu kiitabangei che chang che bo Yahudik , koba koyan Jesu amu inendet .
Ak eng betut ne kiisubi noto , ye kingogas tuiyet ne o ne bo bik che kigabwa igorta , kole nyonei Jesu Jerusalem , 
konam temenik che bo sosik , ak koba kotorokta inendet , ak komwa eng kutit ne o kole , Hosanna : Iberurot inendet ne nyonei eng kainetab Kiptaiyat , noto Laitoriatab Israel !
Ak ye kingo kagonyor Jesu moitab sigiriet , kolany ; ko u ye kigisir kele , 
Ameiywei , inye , ee , cheptab Sion : keero , nyonei Laitoriandengung , kobunu moitab sigiriet . 
Kima iguiyo alamalyennyi eng tai tuguchuto : ago kingo kagitoror Jesu , kobwat anyun ichek kole kigisir tuguchuto agobo inendet , ak kiga keyachi inendet tuguchuto .
Kibaorian anyun tuiyet ne kimi koboto inendet ye kiguurei Lasaro komong eng kererit , ak kiingeet inendet eng che kibek . 
Kiba anyun tuiyet amu noto kotorokta inendet , amu kigas kole kiga koyai kaborunoni . 
Kimwachigei anyun Parisaik ichegei kole , Ogeero , ma oterter eng kiy : ogeero , kagosub inendet bik tugul che bo ngony .
Ak kimi Yunanik alage eng che kigaba kotogosta kosa eng igorta . 
Kibwa choto anyun ole mi Pilipu , ne bo Betsaida ne bo Galili , ak koteebe inendet kole , Kiptaiyandani , kimache kegeer Jesu . 
Kinyo Pilipu komwachi Andrea : ak kibwa Andrea ak Pilipu komwachi Jesu . 
Ak kiwolji Jesu kolenji , Kait sait , ne kitorore Weritab chi . 
Amwawok , iman , iman , ale , Ngo mame baiywat ne ibutyin ngungunyek , kotebyei inegei ; ago ngo me , koiyiei che chang . 
Inendet ne chamei sobondanyi kobeeti ; ak inendet ne wechei sobondanyi eng ngonyuni korib kot koit sobondab koigeny . 
Ngo boisiewa chi age tugul , ko nyolu kosubota ; ak si ole ami , komi oloto agine kiboitiondennyu : ngo boisiewa chi , koteechei inendet Kwanda .
Nyalili nguno sobondanyu ; amwae nee anyun ? Baba we , sorua eng saini ? Ago kianyonji saini amu ngolyondito . 
Baba , itoror kainengung . Kimong anyun kutit eng kipsengwet , kole , Kiatoror ak ta atorori kogeny .
Kimwa anyun tuiyet ne kitononi eng oloto kogasei , kole , Katul : kole alak , Kangalalji malaikaiyat . 
Kowolji Jesu kolenji , Kama nyo kutini agobo ane , ago agobo okwek . 
Kabiit nguno kiruogetab ngonyuni : ak kagitoorta anyun nguno ne o ne bo ngony komanda . 
Ak ye kiuita eng ngony , amutyige bik tugul . 
Ago kimwa ni , kobortoi meet ole meitoi .
Kiwolji anyun tuiyet inendet , kolenji , Kigegas eng Ngatutik kele tebyei Kristo koigeny : teptoi ano anyun si imwa ile , Kanyol keuito Weritab chi ? Ngo Weroto bo chi ? 
Kolenji Jesu anyun , Ta komi lapkeiyet eng kwenungwong eng betusiek che matia . Obendoti ye ta otinye lapkeiyet , si ma namak mesundeito : ak inendet ne wendoti eng mesundeito ko manaei ole wendi . 
Ye ta otinye lapkeiyet , oyan lapkeiyet , si kobiit oegu werikab lapkeiyet . Kimwa Jesu tuguchu , ak kwo koungegei ichek .
Ago nga kiga koyai kaborunoik che chang che te cho eng tainywa , ko ma iyan inendet : 
si kobiit kosulda ngolyotab maotiot Isaia , ne kimwa , kole , Kiptaiyandani , kiiyan ngo ngalekyok ? Ak kigengangji ngo eutab Kiptaiyat ?
Ma imuch anyun koyan amu ngolyondonito , amu kimwa Isaia kogeny , kole ,
Kigotuch inendet konyekwak , ak kigogochi inendet mugulelwekwak kouuegitu ; Si ma keere konyekwak , anan konai eng mugulelwekwak , Ak koweek , Ak asoob ichek .
Kimwa tuguchu Isaia , amu kigeer torornatennyi ; ak kingalal agobo inendet . 
Ago kiiyan inendet che chang agot eng bounik ; ago ma ngany inendet amu Parisaik , si ma kion ichek eng sunagogit : 
amu kichamei kalosunetab bik kosiir kalosunetab Jehovah .
Ak kimwa Jesu eng kutit ne o , kole , Inendet ne iyana , ko maiyana ane , ago iyani inendet ne kiiyokwa . 
Ak inendet ne keera kogeerei inendet ne kiiyokwa . 
Kianyo aegu lapkeiyet eng ngony , si ma kotebyei eng mesundeito chi age tugul ne iyana . 
Ak ngo kas chi age tugul ngalekyuk , ama rib , ko maruokyini inendet : amu kima anyo aruokyi ngony , ago kianyo asoru ngony . 
Inendet ne esioa , ama taachei ngalekyuk , kotinyei ne iruokyin : ngolyot ne kiamwa , noto ne iruokyin inendet eng betutab let . 
Amu kima amwae anege ; ago kigona Kwanda ne kiiyokwa , ngatutiet , ne kanyol amwa , ak ne kanyol aamda . 
Ak angen ale sobondab koigeny ngatutiennyi : tuguk che amwae anyun , ko ko u ye kimwawa Kwanda , amwae ko u noto .
Ak ye kingo tom koit igortab paska , konai Jesu kole kagoit sainnyi ne wendi eng ngony kwo ole mi Kwanda , ko kagocham chechik che mi ngony , kocham anyun agoi betutab let .
Ak eng saitab amitwogikab lagat , koga konde oindet ngwektaet muguleldab Judas Iskariot , ne bo gab Simon , 
ko kagonai Jesu kole kagonde Kwanda tuguk tugul eunekyik , ak kole kibunu Jehovah , ak wendi ole mi Jehovah , 
kongeet eng amitwogik , ak konde taban ngoroikyik , ak konam anget ne kiuusegei , kogermenegei . 
Ak korongji beek sanit , ak kotoi koun kelyekab alamalyet , ak kouuse anganato kiga kermenegei . 
Konyo anyun ole mi Simon Petero . Yeityo kolenji Petero , Kiptaiyandani , tos iuni inye kelyekyuk ? 
Kowolji Jesu inendet kolenji , Kit ne ayae , ko mengen nguno ; ago tatun inae . 
Kolenji Petero , Magoi iun kelyekyuk . Kowolji Jesu kolenji , Ngo maunin , ko magitingege kiy . 
Kolenji Simon Petero inendet , Kiptaiyandani , ma kelyekyuk kityo , ago eunekyuk agichek ak metinnyu . 
Kolenji Jesu inendet , Inendet ne kagoungei ko ma komachei koungei kogeny , kobate kelyekyik , amu iunot inne : ak ounotin okwek , ago ma okwek tugul . 
Amu kiingen ne kimachei kongwekta inendet ; kimwa amu noto kole , Ma ounotin tugul .
Ak ye kingo kagoun anyun kelyekwak , ak konem ngoroikyik , ak koteb ngony kogeny , kolenji , Tos ongen ne kayaiywok ? 
Oguurena Konetindet , ak Kiptaiyat : ak omwae komie ; amu a inendet . 
Ngo ane anyun ne a Kiptaiyat ak Konetindet , ne kaun kelyekwok , ko kanyoljok ak okwek ounjige kelyek . 
Amu kaboruok , si oyai ak okwek ko u ne kayaiywok . 
Amwawok , iman , iman , ale , Ma o otwogindet kosiir kiptaiyandannyi ; ama o inendet ne kigiyok kosiir inendet ne kiiyogu . 
Ngonai tuguchu , ko oboiboi ngoyai .
Mamwae agobo okwek tugul : angen che kialewen : ago si kobiit kosulda sirutiet , ne kile , Inendet ne amei makatiandennyu , ko kagongeet kwariandennyi koyaiywa ne ya . 
Kasib amwawok koboch nguno kotom kosulda , si ye isulda , oyan ole a inendet . 
Amwawok , iman , iman , ale , Inendet ne taachei age tugul ne ayogu ko kataacha ; ak inendet ne taacha ko kataach kinendet ne kiiyokwa .
Kingo kagomwa Jesu ko u noto , konyor nyalilda eng tamirmiriennyi , ak kobaorian , kole , Amwawok , iman , iman , ale , Ngwektaa age eng okwek . 
Kogeergei anyun alamalyet , ama naei kole , ngo mwaei agobo ngo . 
Ak kimi meset agenge ne bo alamalyennyi ne kitiiegei tegetab Jesu ne ki chamat eng Jesu . 
Kongwech anyun Simon Petero inendet , kolenji , Mwawech , tos mwaei inendet agobo ngo ? 
Kolenji anyun ne kitiiegei tegetab Jesu , Kiptaiyandani , ngo noto ? 
Kowol Jesu anyun kole , Inendet ne agochini kererutiet , ye kaaburburte . Ak ye kingo kagoburburto kererutiet , kogochi Judas , ne bo gab Simon Iskariot . 
Ak kingo kagotaach kererutiet , kochut Setani inendet . Kolenji Jesu inendet anyun , Yai chokyi ne imache iyai . 
Koma konai chi eng che kimi amisiet kole kamwachi inendet agobo nee . 
Amu kilen alak eng ichek kalenji Jesu , Ial tuguk che kimachei eng igorta , amu kitingoti Judas lolet ; anan ko kalenji kogochi kiy kibanaok . 
Kingo kagotaach anyun inendet kererutiet , komanda ngunoto : ak ki kemoi .
Ye kingo kagomanda sang , komwa Jesu kole , Kagitoror nguno Weritab chi , ak kagitoror Jehovah eng inendet ; 
ak tun itorori Jehovah inendet eng orinnyi ; ak kotorori inendet eng sainato .
Lagochu mengech , ta atebye kobotok ne matia . Tun ochenga : ak ko u ye kiamwachi Yahudik , alenji , Ole awendi , ko momuchi obwa ; amwawok nguno ak okwek ko u noto . 
Agonok ngatutiet ne leel , ale , ochamnye ; ko u ye kiachamak , ochamnye ak okwek . 
Naei bik tugul kole o alamalyennyu , ngochamdosi .
Kilenji anyun Simon Petero , Kiptaiyandani , iwendi ano ? Kowolji Jesu kolenji , Ole awendi , ko memuchi isubwa nguno ; ago tatun isubwa . 
Kolenji Petero , Kiptaiyandani , kalya si mamuchi asubun agot nguno ? Agoitoi sobondanyu agobo inye . 
Kowolji Jesu kolenji , Igoitoi sobondangung agobo ane ? Amwaun , iman , iman , ale , Kotom kote kipsoiywet , iesioa konyil somok .
Amogochi mugulelwekwok koiimgei : oyani Jehovah , oyana agane . 
Mitei gorik che chang eng gotab Baba ; nda kima ko u noto , ta kiamwawok ; awendi achobwok koret ? 
Ak ye awe achobwok koret , anyone kogeny amutok ; si ole ami omite ak okwek . 
Ak ole awendi , ongen oret .
Kolenji Tomas , Kiptaiyandani , magingen ole iwendi ; kinaitoi ano anyun oret ? 
Kolenji Jesu , A oret , ak iman , ak sobondo : manyonjin chi Kwanda , ama eng ane . 
Nda kionaa , ta kionai Baba agine : ak kaonai inendet anyun koboch nguno , ak kaogeer inendet .
Kolenji Pilipu , Kiptaiyandani , iboruech Kwanda , si koyamech . 
Kolenji Jesu , Kigitebi tugul ak okwek betusiek che chang , ak tom inaa , Pilipu ? Inendet ne kigogeera ko kigogeer Kwanda : imwae eng nee anyun , ile , Iboruech Kwanda ? 
Tos meyani ile ami eng Kwanda , ak Kwanda eng ane ? Ngalek che amwawok ko mamwae anege : ago Kwanda ne menya ne yaei boisionikyik . 
Iyana amu ami eng Kwanda , ak Kwanda eng ane : anan oyana agobo boisionik icheget . 
Amwawok , iman , iman , ale , Inendet ne iyana , koyaei agine boisionik che ayae ; ak koyaei boisionik che eech eng chuto ; amu awendi ole mi Kwanda . 
Ak kit age tugul ne osome eng kainennyu , ayae , si kegonyit Kwanda eng Werit . 
Ngot osom kiy age tugul eng kainennyu , ayae kioto .
Ngot ochama , oribe ngatutikyuk . 
Ak asom Kwanda , ak kogonok Kagaigaindet age , si kotebi kobotok koigeny , 
noto Tamirmiriet ne bo imanit : ne maimuchi ngony kotaach ; amu mageerei inendet , ama naei inendet : ago ongen inendet : amu tebyei kobotok , ak tun tebyei eng oringwong .
Mabagaktook ko u kibananok : anyonjinok . 
Ta ko mi kitigin , si ma kogeera ngony ; ago ogeera : amu asobe , osoptosi ak okwek . 
Eng betunoto onai ole ami eng Baba , ak okwek eng ane , ak ane eng okwek . 
Inendet ne tinyei ngatutikyuk , ak koribei , ko noto ne chama : ak inendet ne chama ko chamat eng Baba , ak achame inendet , ak angangjige inendet .
Kolenji Judas (ma Iskariot) , Kiptaiyandani , kalya si ingangweige , ama ingangjige ngony ? 
Kowolji Jesu kolenji , Ngo chama chi , korib ngolyondennyu : ak kocham Baba inendet , ak kebwanji inendet , ak kemeny koboto inendet . 
Inendet ne machama ko maribei ngalekyuk : ak ma nenyu ngolyot ne ogase , ago bo Kwanda ne kiiyokwa .
Kaamwawok tuguchu , kota ami kobotok . 
Ago inetok tuguk tugul Kagaigaindet , Tamirmiriet ne Tilil , ne iyogu Kwanda eng kainennyu , ak kobwatwok tugul che kaamwawok .
Abagakwok kalyet ; agonok kalyennyu : magonok ko u ye konu ngony . Amongoiimgei mugulelwekwok , anan koiyweis . 
Kaogas ko u ye kaamwawok ale , Awendi , ak anyone ole omi . Ngot ochama , ko oboiboi , amu awendi ole mi Kwanda : amu o Kwanda eng ane . 
Ak kaamwawok nguno kotom koyaak , si ye kagoyaak , oyan . 
Mangalalwok mising , amu nyonei ne o ne bo ngony : ama tinyei kiy eng ane ; 
ago si konai ngony kole achame Kwanda , ak ko u ye kigona Kwanda ngatutiet , ayae ko u noto . Ongeetye , kebe .
A ketit ne bo iman ne bo sabibuk , ak semberindet Baba . 
Tilei temet age tugul ne mi eng ane ne maiyiei logoek , ak kotilili temet age tugul ne yiei logoek si koi logoek alak . 
O tililen nguno amu ngalek che kaamwawok . 
Omenya , ak amenyok . Ko u ye maimuchi temet koi logoek inegei , ngot ko mamenyei ketit ; ko momuchi ak okwek , ngot ko momenya .
A ketitab sabibuk , ko o temenik : inendet ne menya , ak amenye inendet , ko noto ne yiei logoek che chang : amu momuchi oyai kiy okwege ngo mami ane kobotok . 
Ngo mamenya chi , kewirtoi inendet ko u temetab ketit , si koyaam ; ak koyum bik , ak kowirji ma , ak kolalyo . 
Ngot omenya , ak komenyok ngalekyuk , osom anyun kiy age tugul ne omache , si keyaiywok . 
Kigonyiti Baba eng nito , ye oiyie logoek che chang ; si oegu alamalyennyu . 
Ko u ye kichama Kwanda , ko u noto kiachamak agane : otebi eng chamnyennyu . 
Ngot oribe ngatutikyuk , otebye anyun eng chamnyennyu ; ko u ye kiarib ngatutik che bo Baba , ak atebye eng chamnyennyi . 
Kaamwawok tuguchu , si kotebi eng okwek boiboiyennyu , si kobiit kosulda boiboiyengwong . 
Ngatutiennyu ni , ale ochamnye , ko u ye kiachamak . 
Matinyei chi chamnyet ne siirei ni , ale kogoito chi sobondanyi agobo choronokyik . 
O choronokyuk , ngot oyai tuguk che angatok . 
Ma aguurenok otwogik ; amu manaei otwogindet kit ne yaei kiptaiyandennyi : ago kaaguurenok choronok ; amu kaangangwok tuguk tugul che kiagase Baba . 
Kima olewena , ago kialewenok , ak kiandeak , ale obe ak oii logoek , si kobiit kotebi logoekwok : si kobiit kogonok Kwanda kit age tugul ne osome eng kainennyu . 
Angatwok tuguchu , ale ochamnye .
Ngo wechok ngony , onai ole kigowecha kotom kowechok . 
Nda o bo ngony , ta chamei ngony chechik : ago amu mobo ngony , ago kialewenok eng ngony , kowechok ngony anyun amu noto . 
Obwat ngolyot ne kiamwawok , Masiirei otwogindet kiptaiyandennyi . Ngot ko kiusa ane , kousok ak okwek ; ngot ko kinam ngolyondennyu , konami nengwong agine . 
Ago yaiywok tuguchu tugul agobo kainennyu , amu ma nai inendet ne kiiyokwa . 
Nda kima anyo angalalji ichek , ta matinyei tengek : ago nguno ko matinyei kit ne itiagegei agobo tengektanywa . 
Inendet ne wecha ko kawech Baba agine . 
Nda kima ayai eng kwenunywa boisionik che kima yai chito age , ta kima kotinyei tengek : ago nguno ko kagogeerech ak kagowechech ane ak Baba . 
Ago , si kosulda ngolyot ne kigisir eng Ngatutikwak , kele , Kigowecha buch .
Ago ye kagoit Kagaigaindet , ne tun ayokwok kobunu Kwanda , Tamirmiriet ne bo imanit , ne bunu Kwanda , konyo kobaorianja : 
ak obaoriani ak okwek , amu kiomi kobota koboch taunet .
Kaamwawok tuguchu , si ma kinachak . 
Onok eng sunagogisiek : ee , nyonei sait , ne ibwati chi tugul ne barok kole , Ayachini Jehovah boisiet . 
Ak yaei tuguchu , amu ma nai Kwanda , anan ane . 
Ago kaamwawok tuguchu , si ye nyo sainywa , omuchi obwat ole kiamwawok agobo chuto . Ago kima amwawok tuguchu eng taunet , amu kiami kobotok . 
Ago kawe nguno ole mi inendet ne kiiyokwa ; ama mi age eng okwek ne teebena kole , Iwendi ano ? 
Amu kaamwawok tuguchu , ko kanyi mugulelwekwok arogenet . 
Ago amwawok ne bo iman : mie eng okwek ngawe : amu ngo mawe , ko manyonjinok Kagaigaindet ; ago ngot awe , ayokwok inendet . 
Ak ye kagonyo inendet , kogikyi ngony agobo tengekto , ak imanda , ak kiruoget : 
agobo tengekto , amu ma iyana ; 
agobo imanda , amu awendi ole mi Kwanda , ama ogeero kogeny ; 
agobo kiruoget , amu kigiruokyi ne o ne bo ngonyuni .
Ta atinye tuguk che chang che kata ta amwawok , ago ma omuchi omuite nguno . 
Ago ye tun kagonyo inendet , Tamirmiriet ne bo imanit , kondoiywok agoi oit imanda tugul : amu mamwaei inegei ; ago mwaei tuguk tugul che kasei : ak kongangwok tuguk che bwanei . 
Itorora : amu namei chechuk , ak kongangwok . 
Chechuk tuguk tugul che tinyei Kwanda : noto kaamwa , ale , namei chechuk , ak koboruok .
Tomo kitigin , si ma ogeera kogeny ; ak mi kitigin kogeny , si ogeero . 
Kongalaljigei anyun alak eng alamalyennyi kole , Nee ni kamwawech kole , Mi kitigin , si ma ogeera ; ak mi kitigin kogeny , si ogeera : ak , Amu awendi ole mi Kwanda ? 
Kole anyun , Nee ni kamwa kole , Mi kitigin ? Magingen kit ne mwaei . 
Kinai Jesu anyun kole , machei koteebe bichoto inendet , ak kilenji , Tos oteebege okwege agobo ngolyondoni kaamwa ale , Mi kitigin , si ma ogeera , ak mi kitigin kogeny , si ogeera ? 
Amwawok , iman , iman , ale , Orirtosi ak oteitosi , ago baibai ngony : oarogendosi , ago kiweechi arogenengwong koek boiboiyet . 
Arogeni tamonet ye machei kosigis , amu kait sainnyi : ago ye kagosich lakwet , ko ma kobwati ngwanindo kogeny , eng boiboiyet amu kagesikyi chi ngony . 
Noto anyun otinye arogenet nguno : ago ta ageerok kogeny , ak boiboi mugulelwekwok , ama rebenok chi boiboiyengwong . 
Ama oteebena kiy eng betunoto . Amwawok , iman , iman , ale , Ngot osom Kwanda kiy age tugul , kogonok eng kainennyu . 
Tom osom kiy eng kainennyu : osom , si onyoru , si kobiit kosulda boiboiyengwong .
Kaamwawok tuguchu eng kalewenaik : ago nyonei sait , ye ma angalalwok eng kalewenaik , ago aboruok komie agobo Kwanda . 
Osome betunoto eng kainennyu : amamwawok , ale ateebe Kwanda kiy agobo okwek ; 
amu chamok inendet Kwanda , amu kiochama , ak kioyan ole kiabunu Kwanda . 
Kiabunu Kwanda , anyonji ngony : abagaktoi ngony kogeny , ak agetitege ole mi Kwanda .
Kolenji alamalyennyi , Keero , ingalali nguno komie kotook , ama imwae kalewenet . 
Kingen nguno kele ingen tuguk tugul , ama nyoljin chi koteebenen kiy : kiyani eng nito kele kiibunu Jehovah . 
Kowolji Jesu kolenji , Oyani nguno ? 
Ogeero , nyonei sait , ee , kagonyo nguno , ye kiyestook , kwo chi tugul oldanyi , ak obagakta anege : ago mami anege , amu mi Kwanda kobota . 
Kaamwawok tuguchu , si kobiit onyorunena kalyet . Otinye nyalilda eng ngony : ago onyiganitu ! amu kaaterter ngony .
Kimwa Jesu ngalechu ; ak konyal kipsengwet , ak kole , Baba , kagonyo sait ; itoror Weringung , si kotororin Werit ; 
ko u ye kiigochi inendet kimnatet koboi bik tugul , si kobiit kogochi sobondab koigeny tugul che kiigochi inendet . 
Ak ni sobondab koigeny , ale konain Jehovah ne inyendet inyege ne bo iman , ak Jesu Kristo , ne kiiyogu . 
Kiatororin eng ngony , amu kaagesu boisiet ne kiigona ayai . 
Ak nguno , ee Baba , itorora eng inyendet inyege eng torornatet ne kiatinye kemi tuwai kotom kobiit ngony .
Kiaborji kainengung bik che kiigona eng ngony : ki cheguk , ak kiigona ; ak kigorib ngolyondengung . 
Kagonai nguno kole bunun tuguk tugul che kiigona ; 
amu kiagochi ichek ngalek che kiigona ak kigotaach , ak kigonai iman kole kiabunu ole imi , ak kigoyan kole kiiyokwa .
Asae agobo ichek : masae agobo ngony , ago agobo ichek che kiigona ; amu cheguk : 
ak tuguk tugul chechuk ko cheguk , ak cheguk ko chechuk : ak kiitorora eng ichek . 
Ak ma amite ngony , ago mi ngony chu , ak anyone ole imi . Baba ne Tilil , rib eng kainengung ichek che kiigona , si kobiit koek agenge , ko u achek . 
Kiarib eng kainengung ichek che kiigona , ye kota kemi ak ichek : kiarib ichek , ama bet agot agenge eng ichek , kobate weritab luset ; si kobiit kosulda sirutiet . 
Ak kanyonjin nguno ; ak amwae tuguchu eng ngony , si kobiit kosulda boiboiyennyu eng ichek . 
Kiagochi ngolyondengung ; ak kawech ngony ichek , amu ma bo ngony , ko u ye ma bo ngony ane . 
Masae ale imut ichek eng ngony , ago ale irib ichek eng inendet ne ya . 
Ma bo ngony ichek , ko u ye ma bo ngony ane . 
Itilil ichek eng imanit : imanit ngolyondengung . 
Ko u ye kiiyokwa anyo ngony , ko u noto kaayokte ichek koba ngony . 
Ak atabanige agobo ichek si kobiit kitaban ichek eng imanit .
Amasae agobo chu kityo , ago asae agobo ichek che tun iyana amu ngolyondenywa ; 
si kobiit koek ichek tugul agenge ! ko u ye imi inye Baba , eng ane , ak ane eng inye , si kobiit koteb ichek eng achek : si kobiit koyan ngony kole kiiyokwa . 
Ak kaagochi ichek torornatet ne kiigona ; si kobiit koek agenge ko u ye ki agenge achek ; 
ane eng ichek , ak inye eng ane , si kobiit koek ichek che igesunotingei eng agenge ; si kobiit konai ngony kole kiiyokwa , ak ichame ichek , ko u ye ichama .
Baba , amache ale kotebi kobota eng ole ami , ichek che kiigona ; si kobiit kogeer torornatennyu ne kiigona ; amu kiichama kotom kelumda ngony . 
Ee Baba ne bo imanda , kima kongenin ngony , ago kiangenin ; ak kigonai chu kole , kiiyokwa ; 
ak kiangangji ichek kainengung , ak ta angangjini ; si kobiit kotebe ichek chamnyet ne kiichamena , ak ane eng ichek .
Ye kingo kagomwa Jesu ngalechu , koba ak alamalyennyi kolanda eng kererut ne kiguure Kedron , ole kimi mbaret , ole kiwa inendet , koboto alamalyennyi . 
Ak kiingen koronoto Judas agine , ne kingwektoi inendet : amu kicham kowendi Jesu yoto koboto alamalyennyi . 
Ak kingo kagonyor Judas lugetab askarik , ak kiptainik che bunu tisiik che eechen ak Parisaik , kobwa kotinyei taisiek ak kegenganik ak karik che bo luget . 
Kwo anyun Jesu , ko kagonai tuguk tugul che bwanjin inendet , ak kolenji , Ochenge ngo ? 
Kowolji kolenji , Jesu ne bo Nasaret . Kolenji Jesu , A inendet . Ak kitononi koboto ichek Judas agine , ne kingwektoi inendet .
Ye kingomwachi anyun kole , A inendet , kobee batai , ak kobutyo . 
Kiteebe anyun ichek kogeny , kole , Ochenge ngo ? Ak kole , Jesu ne bo Nasaret . 
Kowol Jesu , kole , Kaamwawok ale a inendet ; noto anyun ngochenga ounde chu koba ; 
si kosulda ngolyot ne kimwa kole , Ma betena agot agenge eng choto kiigona . 
Kingus anyun Simon Petero rotwetab chok ne kitinyei , ak koeb otwogindetab tisiindet ne o , koeb itinnyi ne bo tai . Kigiguure otwogindonoto Malko . 
Kolenji Jesu anyun Petero , Weekyi rotwet choget : tos maee kikombet ne kagona Kwanda ?
Konam anyun luget ak kiptaiyat ne o , ak kiptainik che bo Yahudik , Jesu ak korat inendet , 
ak komutyi Anas korok ; amu ki kabyugoit ne bo Kaiapa , ne ki tisiindet ne o kenyinoto . 
Kaiapa noto ne kiiborji Yahudik kole , nyolu komechi chito agenge bik .
Kiisub anyun Simon Petero Jesu , ak age ne bo alamalyet . Ak kiingengei tisiindet ne o ak noto ne bo alamalyet , ak kiba got orit koboto Jesu agoi kapkiruogetab tisiindet ne o ; 
ago kitononi Petero eng sang ye negit kurget . Kimanda anyun chichoto , age ne bo alamalyet , ne kiingengei ak tisiindet ne o , ak kongalalji chepto ne kiribei kurget , ak kiimut Petero konyo go . 
Kolenji anyun chepto ne kiribei kurget Petero , Ma i age eng alamalyetab chichi ? Kole , Ma ane .
Ak kitonondos eng yoto otwogik ak kiptainik , che kiga kolaal mat ne bo nesek , amu ki kaitit ; ak kiyue mat : ak kitononi Petero agine koboto ichek , koyue mat .
Kiteebe anyun tisiindet ne o Jesu agobo alamalyennyi ak konetisiennyi . 
Kowolji Jesu kolenji , Kiangalalji ngony , amauny ngolyo ; kianetisie kotugul eng sunagogisiek , ak eng hekalut , ole tuiyechin Yahudik tugul ; amamwa kiy eng ungot . 
Amu nee si iteebena? Teebe ichek che kigas kit ne kiamwachi ichek: keero, ingen chu tuguk che kiamwa. 
Ak ye kingo kagomwa ko u nito , korabach Jesu age eng kiptainik che kitonondos eng yoto , kole , Iwoljini tisiindet ne o ko u noto ? 
Kowolji Jesu kolenji , Ngot ko kaamwa ne ya , ibaorian agobo noto ya : ago ngot ko mie , ko amu nee si irabacha ? 
Kiiyokto anyun Anas inendet ko ratat kwo oldab Kaiapa , tisiindet ne o .
Ak kitononi Simon Petero koyue mat . Kolenji anyun ichek inendet , Ma i age aginye ne bo alamalyennyi ? Kotiiyo kole , Ma a inendet . 
Kole otwogindet age ne bo tisiindet ne o ne ki tilionut ak chichoto kiebei Petero itinnyi , Koma ageerin eng mbar omi ak inendet . 
Kotiiyo anyun Petero kogeny ; ak eng sainato kote kipsoiywet .
Kiimut Jesu anyun kongeete gab Kaiapa kwo Praitorium : ak kita ko karon mising ; ak maba icheget Praitorium orit , si ma ngwonegitu , ago si kobiit koam paska . 
Kimanda Pilato anyun kwo ole mi ichek , ak kole , Nee ngolyo ne oruokyine chichi ? 
Kowolji kolenji , Nda ko ma ko chalwogin chichi , ta ko ma kimutu inendet konyo taingung . 
Kolenji Pilato ichek anyun , Onam inendet okwek , ak oruokyi ko u ngatutiengwong . Kolenji anyun Yahudik , Ma chamdaat eng achek kebar chi age tugul : 
si kobiit kosulda ngolyotab Jesu , ne kimwa , koboru meet ole meitoi inendet . 
Kiwa anyun kogeny Pilato Praitorium orit , ak koguur Jesu , kolenji , Tos i Laitoriatab Yahudik ? 
Kowolji Jesu kolenji , Imwae ngolyondoni inyege anan komwaun alak agobo ane ? 
Kowol Pilato kole , A Yahudiot ? Kagomutun tainnyu bororiengung ak tisiik che eechen : kiiyai nee ? 
Kowol Jesu , kole , Ma bo ngonyuni laitornatennyu : nda bo ngonyuni laitornatennyu , ko kata yaei boriet kiboitinikyuk , si ma kindea eunekab Yahudik : ago nguno ko ma bo laitornatennyu oli . 
Kolenji anyun Pilato inendet , Ara , i laitoriat so ? Kowol Jesu kole , Imwae ile a laitoriat . Kigisicha amu nito , ak kianyo ngony amu nito , si kobiit abaorianji imanit . Kasei kutinnyu chi age tugul ne bo imanit . 
Kolenji Pilato , Nee imanit ? Ak ye kingo kagomwa ko u ni , komanda kogeny ole mi Yahudik , ak kolenji , Ma anyorji ane lelut inendet . 
Ago otinye biteet , ole atiakwok age eng paska : ara omache atiakwok Laitoriatab Yahudik ? 
Kobolyo anyun kogeny , kole , Ma chichi , ago Baraba . Ago anyun , ki rebindet Baraba .
Kinam anyun Pilato Jesu , ak kobire kipcharitit . 
Ak kitaa askarik ngatiet ne bo katok , ak konde metit , ak kolaakyi inendet ngoriet ne arus ne birir ; 
ak kobwa ole mi inendet kole , Kigatin , Laitoriatab Yahudik ! Ak korabach inendet . 
Ak kimanda Pilato kogeny , ak kolenji ichek , Ogeero , kamutwak inendet konyo taingwong , si onai ole ma anyorji ane lelut inendet . 
Komong Jesu anyun konyo sang , ko kerat metit eng ngatietab katok , kolaagonu ngorionoto arus ne birir . Ak kolenji Pilato bichoto , Ogeer chichi anyun-o ! 
Ye kingogeer anyun inendet tisiik che eechen ak kiptainik , kobolyo , kole , Igartat ! igartat ! Kolenji Pilato , Omut okwek inendet ak ogartat : amu ma anyorji lelut . 
Kowolji Yahudik kolenji , Kitinye ngatutiet , ak kanyol kome amu ngatutionoto , amu kiyaigei koek Weritab Jehovah .
Ye kingogas anyun Pilato mwaonato , koiywei mising ; 
ak kiwa Praitorium orit kogeny , ak kolenji Jesu , Ibunu ano ? Ago ma wolji Jesu inendet . 
Kolenji Pilato anyun inendet , Metwekwa ? Mengen ile atinye kimnatet atiachin , ak atinye kimnatet agartatin ? 
Kowolji Jesu kolenji , Kama ko tetinye kimnatet iyaiywa kiy , nda kama kigonin eng barak ; noto anyun , tinyei inendet ne koindea euneguk tengekto ne o kosiir . 
Koboch yoto kocheng Pilato kotiach inendet : ago kibolyo Yahudik , kole , Ngot itiach chichi , ko ma i choruet ne bo Kaisari : renyei Kaisari chi age tugul ne yaegei koek laitoriat . 
Ye kingogas anyun Pilato ngalechuto , komut Jesu komong sang , ak koteb ngony eng ngecheretab kiruoget eng ole kiguure Tetetab Koik , ago kiguure eng kutitab Hebranik , Gabata .
Ki Chobetab paska betunoto : ak ki olo bo sait lo . Ak kilenji Yahudik , Ogeero , Laitoriandengwong ! 
Kobolyo bichoto , kole , Iste inendet ! iste ! igartat inendet ! Kolenji Pilato anyun ichek , Agartat Laitroriandengwong ? Kowol tisiik che eechen , kole , Magitinye laitoria kobate Kaisari . 
Kogoito anyun Pilato inendet kigartat . Konam anyun ichek Jesu ak komut : 
ak komanda , koibei inegei kimurtoiyot , agoi koit ole kiguure Koretab terta , ne kiguure eng kutitab Hebranik , Golgota : 
ole kiigartate ichek inendet , koboto aeng alak , age komosi ak age komosi , ak kimi Jesu kwen . 
Ak kisir anyun Pilato siret , ak konde kimurtoiyot . Kigisir kele , JESU NE BO NASARET , LAITORIAT NE BO YAHUDIK . 
Kosoman anyun Yahudik che chang sironito : amu ki negite nganaset ole kigigartate Jesu : ak kigisir eng kutitab Hebranik , ak Romanik , ak Yunanik . 
Kolenji anyun tisiik che eechen che bo Yahudik Pilato , Amesir ile , Laitoriat ne bo Yahudik : ago , kimwa kole , A Laitoriat ne bo Yahudik . 
Kowol Pilato kole , Kit ne kaasir ko kaasir .
Ye kingo kagogartat anyun askarik Jesu , konam ngoroikyik , kopchei koek kebeberwek angwan , koib askarindet age tugul kebeberta age ; ak ko u noto sumet agine : ak kima kotinyei sumet ole kigituiye , kiginab koek agenge kongeete barak agoi kapkelyen . 
Kolenjigei anyun ichegei , Amongegerer , ago ongeser barbarek , si kenai chito ne bunjin : si kosulda sirutiet ne mwaei kole , Kipchechigei ngoroikyuk , Ak kolotyigei ngoriennyu . Kiyai anyun askarik tuguchuto .
Ago kitonondos eng ye negite kimurtoiyotab Jesu kamet , ak chepkametab kamet , Maria ne bo Klopa , ak Maria Magdalene . 
Ye kingogeer Jesu anyun kamet , ak noto ne bo alamalyet ne kichamei Jesu kotonondos eng yoto , kolenji kamet , Chebiosoni , keer weringung ! 
Kolenji anyun noto ne bo alamalyet , Keer komet ! Ak koboch sainato komut inendet chebiosonato kwo gonnyi .
Kingobata choto , ko kagonai Jesu kole kagogesgei tuguk tugul , si kobiit kosulda sirutiet , komwa kole , Ama melel . 
Kiga kinde yoto teret ne nyiitat siki : konyiit anyun sibonjit siki ak koyogochine husop , konde kutinnyi . 
Ye kingo kagotaach Jesu siki , komwa kole , Kagogesgei : ak koabuch metinnyi , ak kogoito tamirmiriennyi kwo .
Amu ki Chobet ak kima kemakyin muswek kotebe kimurtoiyot eng sabato (amu ki o betunoto bo sabato) , kosom Yahudik Pilato kole keiri kelyekwak , si kesutei . 
Kobwa anyun askarik , ak koiri kelyekab ne bo tai , ak ne bo age ne kiga kigartat koboto inendet . 
Ago ye kingobwa ye mi Jesu , ak kogeer kole kagome , ko mata koiri kelyekyik : 
ago kitoore ngotit karastanyi age eng askarik , ak ngunoto komong korotik ak beek . 
Ak kibaorian inendet ne kigeer , ak ko bo iman baornatennyi : ak ingen inendet kole mwaei iman , si kobiit oyan ak okwek . 
Kiyaak tuguchu , si kobiit kosulda sirutiet ne kile , Magiiriei kowennyi . 
Ak kogeny mwaei sirutiet age kole , Tun keerei ichek inendet ne kitoorei .
Ak kingobata tuguchu , kwo Josep ne bo Arimatea , ne ki age eng alamalyetab Jesu eng ungot , amu kiiywei Yahudik , kosom Pilato kole kosut mustab Jesu : ak kichamji Pilato . Konyo anyun koib bortanyi . 
Ak kinyo agine Nikodemo , ne kinyonji Jesu kemoi atkinye tai , koibu tuguk che u igomoik che kigiburukto nyamdutik alak , che ki olo bo ratilisiek bogol . 
Kisut anyun mustab Jesu , ak kotaa eng ngoroik che bo katanit koboto nyamdutik , ko u biteetab Yahudik ye tubisiei . 
Kimi mbaret ole kigigartate inendet ; ak kimi mbaranato kererit ne leel ne kitom ketupchi chi . 
Kiinde anyun Jesu oloto amu betutab Chobetab Yahudik , amu ki negit kererit .
Kinyo kererit Maria Magdalene , karon , ko kairir emet , eng betut ne bo tai ne bo wigit , ak kogeer koita ko kageisto eng kererit . 
Kolabat kot koit ole mi Simon Petero , ak noto age ne bo alamalyet , ne kichamei Jesu inendet , ak kolenji ichek , Kageib Kiptaiyat eng kererit , ama kingen ole kaginde . 
Koba anyun Petero , ak nin age ne bo alamalyet , kotokyigei kererit . 
Kiruai tuwai kibagenge : ak kilabat nin age ne bo alamalyet kondoe Petero , ak kosib koit kererit ; 
ak kingonguruk kogeer orit , kogeer ngoroikab katanit ko itootin ; ago mawa orit . 
Konyo anyun Simon Petero agine , kosubu inendet , ak kwo kererit orit ; ak kogeer ngoroik che bo katanit ko itootin ; 
ago anget ne kimitei metinnyi ko kima komi , koboto ngoroik che bo katanit , ago ki mamanat inegei eng oldo age . 
Kiwa orit agine noto age ne bo alamalyet ne kiga sib koit kererit , ak kigeer ak kiiyan . 
Amu kitom konai sirutiet ne kile , ngeetei kogeny matiny eng che kibek . 
Koba ga anyun kogeny choto bo alamalyet .
Ago kitononi Maria eng kererit sang , korirei : ak ye kita korirei , konguruk koiit kererit ; 
ak kigeer malaikaisiek aeng che leelach ngoroik kotebyei ngony , age eng ole bo metit , ak age eng ole bo kelyek , eng ole kimi bortab Jesu . 
Ak kilenji , Kobogoriondoni , kalya si irir ? Kolenji , Amu kageib Kiptaiyandennyu , amangen ole kaginde inendet .
Ak ye kingo kagomwa ko u noto , kowelelgei , kogeer Jesu kotononi , ama konai kole Jesu noto . 
Kolenji Jesu , Kobogoriondoni , kalya si irir ? Ichenge ngo ? Kiibwati kolen inendet ko ribindetab mbaret , ak kolenji , Kiptaiyandani , ngo kaiib inendet eng oli , imwawa ole kainde , si aib inendet . 
Kolenji Jesu , Maria ! Kowelelgei , ak kolenji eng kutitab Hebranik , Rabboni ! ye kiweech kele , Konetindoni . 
Kolenji Jesu , Ametwaa ; amu tom atogosyi oldab Kwanda : ago ui ole mi tupchosiekyuk , ak ilenji , Atogosyini oldab Baba , ago Baba nengwong , Jehovah nenyu , ago Jehovah nengwong . 
Konyo Maria Magdalene kolenji alamalyet , Kaageer Kiptaiyat : ak kagomwachi tuguchu inendet .
Ak ye kingoek lagat eng betunoto bo tai ne bo wigit , ye kiga keger kurgotik eng ole kimi alamalyet , amu kiiywei Yahudik , konyo Jesu kotonone kwenunywa ak kolenji , Ingoteb kalyet eng okwek ! 
Ak ye kingo kagomwa nito , koborji eunekyik ak karastanyi . Koboiboitu anyun alamalyet , ye kingogeer Kiptaiyat . 
Kolenji Jesu anyun kogeny , Ingoteb kalyet eng okwek ! ko u ye kiiyokwa Kwanda , ayoktook ak okwek ko u noto . 
Ak ye kingo kagomwa nito , kobusyi , ak kolenji , Otaach Tamirmiriet ne Tilil : 
bik alak tugul che onyochini kaat tengekwogikwak , kenyochin kaat ; ak alak tugul che oesioi onyochi kaat , keesioi kenyochi kaat .
Ago kima komi Tomas ne kigiguure Didumo , ne ki age eng taman ak aeng , koboto ichek ye kinyonei Jesu . 
Kolenji anyun chun alage che bo alamalyet , Kagegeer Kiptaiyat . Ago kilenji Tomas ichek , Ngot ko mageer eng eunekyik berutik che bo kipchumarisiek , ak ande mornennyu berutikab kipchumarisiek , ak ande eunnyu karastanyi , ko mayani .
Ak kingobata betusiek sisiitu ko kimi go alamalyennyi kogeny , ak kimi Tomas koboto ichek . Kinyo anyun Jesu , ko kerotin kurgotik , ak kotonon eng kwenunywa , ak komwa kole , Ingoteb kalyet eng okwek ! 
Kolenji Tomas , Iyogou mornengung , ak igeer eunekyuk ; ak iyogou eungung ak inde karastanyu ; si meegu ne matinyei kayanet , ago iyan . 
Kowolji Tomas kolenji , Kiptaiyandennyu ak ko Jehovah nenyu ! 
Kolenji Jesu inendet , Kaiyan amu kaigeera : iberurotin ichek che iyani ama keer !
Kiyai Jesu kaborunoik alak che chang eng taitab alamalyet che ma sirotin eng bukuini : 
ago kigisir chu , si kobiit oyan ole Jesu ko Kristo , Weritab Jehovah ; ak si kobiit ye oyani onyoru sobondo eng kainennyi .
Kingobata tuguchu koborjigei Jesu kogeny alamalyet eng araraita ne bo Tiberia ; kiiborjigei ko u ni . 
Kimi tugul , Simon Petero ak Tomas ne kiguure Didumo , ak Natanael ne bo Kana ne bo Galili , ak werikab Sebedi , ak aeng alak che bo alamalyennyi . 
Kolenji Simon Petero , Kawe aram njirenik . Kolenji chun alage , Kibendi agachek koboten . Koba anyun ak kolany moingetab beek : ak ma nam kiy kemounoto . 
Ago ye kimachei koeech , kotonon Jesu eng ngegut : ago ma nai alamalyet kole Jesu . 
Kolenji Jesu anyun , Lagochu , otinye kiy ne oame ? Kowolji kolenji , Achicha . 
Ak kilenji ichek , Owirji regereiywot ne kiname njirenik komostab tai ne bo moinget , si onyoru . Kowirji anyun , ak mata komuch kochuut amu changindab njirenik . 
Komwachi age ne bo alamalyet , noto ne chamei Jesu , Petero , kolenji , Kiptaiyat nito . Ye kingogas anyun Simon Petero kole Kiptaiyat , kolaach kotit anyun (amu kimi ach ngor) ak kochorjigei araraita . 
Ago kibwa chun alage che bo alamalyet kobunu moinget ne mingin (amu kima ko looen eng ngegut , ago ki olo bo kakwautik che bo eut bogol aeng) , kochuutu regereiywondonoto mi njirenik . 
Noto anyun , ye kingoit ngegut , kogeer eng yoto mat ne bo nesek , ak kiwatanat njiriot eng yoto , ak makatiat . 
Kolenji Jesu , Oibu njirenik alak chu korame nguno . 
Kolany Simon Petero moinget , ak kochuut regereiywot konyo ngegut , ak ki nyiitat njirenik che eechen , bogol agenge ak konom ak somok : ak nganda ki chang njirenik mising , ko kima kerer regereiywondonoto . 
Kolenji Jesu ichek , Obwa oamisie . Ak ma kany age tugul eng alamalyet koteebe kole , I ngo ? Amu kiingen kole , inendet ko Kiptaiyat . 
Konyo anyun Jesu ak konam makatiat , ak kogochi , koboto njirenik agichek .
Nito ko ne bo somok koborjingei Jesu alamalyet , ko kagongeet inendet komong eng che kibek .
Ye kingo kagoamis anyun , kolenji Jesu Simon Petero , Simon , weritab Johana , tos ichama kosiir chu ? Kolenji inendet , Ee , Kiptaiyandani , ingen ile achamin . Kolenji , Bai arekyuk .
Kolenji kogeny ne bo aeng Simon , weritab Johana , ichama ? Kolenji , Ee , Kiptaiyandani , ingen ile achamin . Kolenji , Iyage kechirekyuk .
Kolenji ne bo somok , Simon , weritab Johana , ichama ? Koarogen Petero amu kamwachi ne bo somok , kolenji , Ichama ? Ak kolenji , Kiptaiyandani , ingen tuguk tugul ; ingen ile achamin . Kolenji Jesu inendet , Bai kechirekyuk . 
Amwaun , iman , iman , ale , Ye kita ko i mingin , ko kiilaaksechinige , ak iwendi ole imache : ago ye tun iositu , iitoi euneguk , ak kolaakseun age , ak komutin ole memache . 
Komwa ni , kobortoi ole teptoi meet ne konyite Jehovah . Ak ye kingo kagomwa nito , kolenji , Isubwa .
Kowelelgei Petero , kogeer noto bo alamalyet ne chamei Jesu , kosubi ; ne kitiiegei tegetab Jesu eng amisietab lagat , ak kolenji , Kiptaiyandani , ngo inendet , ne ngwektoin ? 
Kingogeer Petero inendet , kolenji Jesu , Kiptaiyandani , lyon chichi ? 
Kolenji Jesu , Ngot amach kotebi agoi tun anyo , image nee ? Isubwa inye . 
Kiyom anyun ngolyondoni tupchosiek , kole mameei chichoto age ne bo alamalyet : ago kima mwachi Jesu inendet , kolenji , mameei ; ago kilenji , Ngot amach kotebi agoi tun anyo , image nee ?
Nito anyun ko noto bo alamalyet ne baorianjin tuguchu , ak ne kisirei tuguchuto : ak kingen kele bo iman baornatennyi .
Ak mi kogeny tuguk alak che chang che kiyai Jesu , che , nda kisirei age tugul , alen ta mayamei ngony bukusiek che kata kisirjin .
Ee Teopilo , kiatet eng baruet ne bo tai , tugul che kitoi Jesu koyai ak konet , 
agoi betut ne kigimuti kwo barak , ye kingo kagogochi ngatutiet eng Tamirmiriet ne Tilil che kiyoktoi che kiga kolewen , 
icheget che kiiborjigei kosobei ye kingobata nyalildanyi , eng kaborunoik che chang , kongangjingei ichek eng betusiek artam , ak kongalaljin ichek agobo tuguk che bo bounatetab Jehovah : 
ak , kingo kagoyumgei koboto icheget , kongat kolenji , amat obe eng Jerusalem , ago ogen kayomiset ne bo Kwanda , noto kiogasena : 
amu kiibatisanis Johana iman eng beek ; ago kibatisanok eng Tamirmiriet ne Tilil kotom kogesgei betusiek che chang .
Noto anyun , ye kingo kagoyumgei , koteebe inendet , kolenji , Kiptaiyandani , iweekyini Israel bounatet eng betusiechuto ? 
Kolenji ichek , Mabotok onai betusiek anan kenyisiek , che kigonde Kwanda eng bounatennyi inegei . 
Ago otaache kamuktaet , ye tun kanyonjok Tamirmiriet ne Tilil : ak oegu baorinikyuk eng Jerusalem , ak eng Judea komugul ak Samaria , ak agoi tabandab ngony . 
Ak ye kingo kagomwa tuguchuto , ye kita kogeerei kimut inendet kwo barak ; ak kitaach boldet inendet ak kobetito eng tainywa .
Ak ye kingota konyali kipsengwet kochiiljin kong kota kowendi , ogeero , kitononso bik aengu eng ye negite icheget kolaachi ngoroik che leelachen : 
che kimwa agichek , kole , Okwek bikab Galili , kalya si otononse ak onyali kipsengwet ? Tun nyonei Jesu nito , ne kagimut kwo kipsengwet kobunei olingwong , ko u yu kogeere kowendi kipsengwet .
Koweek anyun koba Jerusalem kobunu tulwet ne kiguure tulwetab Emitik , ne negite Jerusalem , ne yamegei ak bandab betutab sabato . 
Ye kingo kagoba go , kolany got ne bo barak , ole kitebe ; agot Petero , Johana , Jakobo , Andrea , Pilipu , Tomas , Bartolomayo , Matayo , Jakobo ne bo gab Alpayo , Simon Selote , ak Judas ne bo gab Jakobo . 
Kitebi chu tugul eng kabwatet agenge eng kagiiletab ge ne bo saet , koboto kobogorisiek , ak Maria kametab Jesu , ak tupchosiekab Jesu .
Ak kitonon Petero eng kwenutab che tupcho eng betusiechoto (ki chang bik che kiga tuiyo , ki olo bo bogol agenge ak tiptem) , ak kile , 
Che kitupche , ko nyolu kosulda sirutik , che kiga mwa Tamirmiriet ne Tilil eng tai eng kutitab Daudi agobo Judas , ne ki kandoindet ne kiindochin ichek che kinamei Jesu . 
Amu kigiititech , ak kinyor kebebertanyi eng boisioni .
Ak kinyor chichi mbaret eng melektab tengektanyi ; ak kingobut kosieb mo , kobetak moet , komong agutanikyik tugul . 
Ak kinaak ngolyondonoto eng tugul che menyei Jerusalem ; kot keguure mbaranato Akeldama eng kutinywa , noto ko , Mbaret ne bo korotik . 
Amu sirat eng bukuit ne bo Tienwogikab Kalosunet , kole , Ingoguber ole menyei , Ak amat komeny chi oloto : ak Ingonam chito age boisiennyi .
Ingobiit age eng bik che kicham kebendoti tugul eng betusiek tugul ye kicham komongu Kiptaiyat Jesu ak komandoi eng kwenunnyo , 
kotaune kabatisanetab Johana , agoi betut ne kigimuti kwo barak kobunei olinyo , kanyol koek age eng bichuto baoriat kobotech agobo ngeetyennyi .
Ak kilewen bik aeng , Josep ne kigiguure Barsaba , ne kigiguure kainennyi ne bo aeng Justo , ak Matia . 
Ak kisa , kole , Inye , Kiptaiyat , ne ingen mugulelwekab bik tugul , iboruech eng bichu aeng , ne kailewen , 
si kobiit konam kebeberta eng boisioni ak kayoktaoni , ne kiibute Judas , si kobiit kwo oldanyi . 
Ak kiser barbarek agobo ichek ; ak kiibutyi barbariat Matia ; ak kigiitito che kiyoktoi taman ak agenge .
Ee Teopilo, kiatet eng’ baruet ne bo tai , tugul che kitoi Jesu koyai ak konet , 
agoi betut ne kigimuti kwo barak , ye kingo kagogochi ng’atutiet eng’ Tamirmiriet ne Tilil che kiyoktoi che kiga kolewen , 
icheget che kiiborjigei kosobei ye kingobata nyalildanyi , eng’ kaborunoik che chang’ , kong’ang’jingei ichek eng’ betusiek artam , ak kong’alaljin ichek agobo tuguk che bo bounatetab Jehovah : 
ak , kingo kagoyumgei koboto icheget , kong’at kolenji , amat obe eng’ Jerusalem , ago ogen kayomiset ne bo Kwanda , noto kiogasena : 
amu kiibatisanis Johana iman eng’ beek ; ago kibatisanok eng’ Tamirmiriet ne Tilil kotom kogesgei betusiek che chang’ .
Noto anyun , ye kingo kagoyumgei , koteebe inendet , kolenji , Kiptaiyandani , iweekyini Israel bounatet eng’ betusiechuto ? 
Kolenji ichek , Mabotok onai betusiek anan kenyisiek , che kigonde Kwanda eng’ bounatennyi inegei . 
Ago otaache kamuktaet , ye tun kanyonjok Tamirmiriet ne Tilil : ak oegu baorinikyuk eng’ Jerusalem , ak eng’ Judea komugul ak Samaria , ak agoi tabandab ng’ony . 
Ak ye kingo kagomwa tuguchuto , ye kita kogeerei kimut inendet kwo barak ; ak kitaach boldet inendet ak kobetito eng’ tainywa .
Ak ye kingota konyali kipsengwet kochiiljin kong’ kota kowendi , ogeero , kitononso bik aeng’u eng’ ye negite icheget kolaachi ngoroik che leelachen : 
che kimwa agichek , kole , Okwek bikab Galili , kalya si otononse ak onyali kipsengwet ? Tun nyonei Jesu nito , ne kagimut kwo kipsengwet kobunei oling’wong’ , ko u yu kogeere kowendi kipsengwet .
Koweek anyun koba Jerusalem kobunu tulwet ne kiguure tulwetab Emitik , ne negite Jerusalem , ne yamegei ak bandab betutab sabato . 
Ye kingo kagoba go , kolany got ne bo barak , ole kitebe ; agot Petero , Johana , Jakobo , Andrea , Pilipu , Tomas , Bartolomayo , Matayo , Jakobo ne bo gab Alpayo , Simon Selote , ak Judas ne bo gab Jakobo . 
Kitebi chu tugul eng’ kabwatet agenge eng’ kagiiletab ge ne bo saet, koboto kobogorisiek, ak Maria kametab Jesu, ak tupchosiekab Jesu.
Ak kitonon Petero eng’ kwenutab che tupcho eng’ betusiechoto (ki chang’ bik che kiga tuiyo , ki olo bo bogol agenge ak tiptem),  ak kile , 
Che kitupche , ko nyolu kosulda sirutik , che kiga mwa Tamirmiriet ne Tilil eng’ tai eng’ kutitab Daudi agobo Judas , ne ki kandoindet ne kiindochin ichek che kinamei Jesu . 
Amu kigiititech , ak kinyor kebebertanyi eng’ boisioni .
(Ak kinyor chichi mbaret eng’ melektab tengektanyi ; ak kingobut kosieb mo , kobetak moet , komong’ agutanikyik tugul . 
Ak kinaak ng’olyondonoto eng’ tugul che menyei Jerusalem ; kot keguure mbaranato Akeldama eng’ kutinywa , noto ko , Mbaret ne bo korotik .) 
Amu sirat eng’ bukuit ne bo Tienwogikab Kalosunet , kole , Ingoguber ole menyei , Ak amat komeny chi oloto : ak Ingonam chito age boisiennyi .
Ingobiit age eng’ bik che kicham kebendoti tugul eng’ betusiek tugul ye kicham komong’u Kiptaiyat Jesu ak komandoi eng’ kwenunnyo , 
kotaune kabatisanetab Johana , agoi betut ne kigimuti kwo barak kobunei olinyo, kanyol koek age eng’ bichuto baoriat kobotech agobo ng’eetyennyi .
Ak kilewen bik aeng’ , Josep ne kigiguure Barsaba , ne kigiguure kainennyi ne bo aeng’ Justo , ak Matia . 
Ak kisa , kole , Inye , Kiptaiyat , ne ingen mugulelwekab bik tugul , iboruech eng’ bichu aeng’ , ne kailewen , 
si kobiit konam kebeberta eng’ boisioni ak kayoktaoni , ne kiibute Judas , si kobiit kwo oldanyi . 
Ak kiser barbarek agobo ichek ; ak kiibutyi barbariat Matia ; ak kigiitito che kiyoktoi taman ak agenge .
Ak kingoitei betutab Pentekost , ko kimi tugul komosta agenge . 
Ak kimong’ eng’ sainato cheet ne bunu kipsengwet ko u usonet ne usei eng’ kimnatet ne o , ak kinyi got komugul ole kitebe . 
Ak kimong’ji ng’elyebwek che pcheotin , ko u che bo mat ; ak kitebe age tugul eng’ ichek . 
Ak kinyi ichek tugul Tamirmiriet ne Tilil , ak kitoi kong’alale kutuswek alak , ko u ye kiigochi Tamirmiriet kong’alal .
Ak kimi Yahudik che kimenyei Jerusalem , bik che kigonyiti Jehovah , che kibunu bororiet age tugul ne mi kureretab kipsengwet . 
Ak kingogas cheonoto , koyumgei tuiyet , ak kokwong’io , amu kigas chi tugul bichoto kong’alali eng’ kutinnyi . 
Ak kitang’any tugul ak kokwong’io , kolen , Ogeero , tos ma Galilik chu tugul ng’alaldos ? 
Ak katepto ano si kegas achek chi tugul eng’ kutinnyo , ne kigisiktech ? 
Partik ak Medoik ak Elamik , ak che menyei Mesopotamia , ak Judea ak Kapadokia , ak Ponto ak Asia , 
ak Prugia ak Pampulia , ak Misri ak komoswek che bo Libya che negite Kurene , ak toek che bunu Rom , Yahudik koboto che kibunji Yahudik eng’ kayanenywa , 
Kretik ak Marabuk , kigase ichek kong’alali eng’ kutuswekyok boisionik che eechen che bo Jehovah . 
Ak kitang’any tugul , ak kogerer met , kolenjingei ichegei , Egu nee ng’olyondoni ? 
Ago kichombil alak kole , Kabogityo eng’ divaik che leelach .
Ago kitonon Petero koboto taman ak aeng’ , ak kolenji , eng’ kutit ne o , Okwek , bikab Judea , ak okwek tugul che omenye Jerusalem , ingonaak ni eng’ okwek , ak oepchi it ng’alekyuk . 
Amu ma bogityo bichu , ko u ye obwati ; amu ta ko sait somok kityo ; 
ago nito ne kimwaei maotiot Joel ; kole ,
Mwaei Jehovah kole , Tun eng’ betusiek che bo let , Arong’jini bik tugul Tamirmiriennyu , Ak komaoten werikwok ak tibikwok , Ak kogeer murenikwok ng’ang’utik , Ak koruotyi boisiekwok karuotitaosiek :
Arong’jini Tamirmiriennyu eng’ betusiechoto ; Ee , agot otwogikyuk murenik ak tibik , si komaoten .
Ak abarte kwong’utik eng’ kipsengwet barak , Ak kaborunoik eng’ oli bo ng’ony ; Korotik , ak mat , ak koiyenetab iyeto :
Kiwalei asista koek mesundeito , Ak kewal arawet koek korotik , Kotom koit betutab Kiptaiyat , Betut ne o agobo ne toogunot :
Ak tun kisoru age tugul ne kuurei kainetab Kiptaiyat .
Okwek bikab Israel , ogas ng’alechu : Jesu ne bo Nasaret , chito ne kiibarta Jehovah eng’ okwek eng’ boisionikab kimnatet ak kwong’utik ak kaborunoik , che kiyai Jehovah eng’ inendet eng’ kwenung’wong’ , ko u ye ongen okwek ; 
inendet ne kiigoito Jehovah eng’ begechinetab ng’olyondennyi ak naet ne kiga kechob eng’ tai , kiogartat okwek inendet ak obar eng’ eunekab bik che bistoe ng’atutik : 
inendet ne kiing’eet Jehovah ko kagotiach eng’ ng’wanindo ne bo meet : amu kima komuchi meet konam inendet . 
Amu kimwa Daudi agobo inendet , kole , Kiageere Kiptaiyat kotugul komi tainnyu : Amu mi inendet eunnyu ne bo tai , si ma kitumduma :
Amu noto anyun kiigasgei muguleldanyu , ak kibaibait ng’elyeptanyu ; Ak koboto noto komeng’isiei bortanyu agine eng’ kamang’unet :
Amu mebagakyini sobondanyu oldab che kigobek , Amegoitoi neng’ung’ Ne Tilil kogeer nunet .
Kiigona anai ortinwekab sobondo ; Inyiitwa boiboiyet eng’ taing’ung’ .
Che kitupche , amwawok komie agobo boiyot ne o Daudi , ale , kime ak kigitub , ak mitei kererinnyi kwenunnyo agoi ra . 
Ak amu kimaotio , ak kiingen kole kiga koyosiechi Jehovah inendet kole , indoi Jehovah ng’echerennyi chito ne tun bunu iyotennyi ; 
kingogeer nito anyun kong’alal agobo ng’eetyetab Kristo kole , ma kibagakyin inendet oldab che kibek , ama nunei bortanyi . 
Kiing’eet Jehovah Jesu nito , ne ki baorinikyik achek tugul . 
Amu itororot inendet eng’ eutab tai ne bo Jehovah , ak ko kagetaach eng’ Kwanda kayomiset ne bo Tamirmiriet ne Tilil , ko kagorong’ anyun nito ogeere ak ogase . 
Amu kima togosta Daudi kipsengwetisiek : ago kimwa inendet kole , Kilenji Kiptaiyat Kiptaiyandennyu , Tebe eunnyu ne bo tai ,
Agoi ayai buniguk koek ng’echeretab kelyeguk .
Ingonai anyun komie got komugul ne bo Israel , kole , kigoyai Jehovah inendet koek Kiptaiyat ak ko Kristo , Jesu nito ne kiogartat .
Kingogas anyun nito , kotoor mugulelwekwak , ak kolenji ichek Petero ak che kiyoktoi chun alak , Che kitupche , kiyai nee ? 
Kolenji Petero ichek , Osigu , si kibatisan age tugul eng’ okwek eng’ kainetab Jesu Kristo agobo nyoetab kaat ne bo tengekwogikwok ; si otaach konunetab Tamirmiriet ne Tilil . 
Amu neng’wong’ kayomisoni , ak lagokwok , ak tugul che mi ole loo , ak tugul che ta koguurei Kiptaiyat Jehovah nenyo kobwanji inendet .
Ak kibaorian eng’ ng’alek alak che chang’ , ak kogiil , kolenji , Osoruge eng’ ibini kunur . 
Kigibatisan anyun icheget che kitaach ng’olyondennyi : ak kigitesyi ichek betunoto bik olo bo elfusiek somok .
Ak kiigiiljingei ichek tugul konetisietab che kiyoktoi ak yamdaet , eng’ butuletab makatiat ak sautik .
Ak kinyor chi tugul kaiyweisiet : ak kiyaak kwong’utik che chang’ ak kaborunoik eng’ che kiyoktoi . 
Ak kimi tugul kibagenge che kiga koyan , ak kiyamdoi tuguk tugul ; 
ak kialda mbarenikwak ak tuguk alak che kitinyei ak kopchechi ichek tugul che te che kinyalili chi age tugul . 
Ak kimi hekalut betut age tugul kotebyei eng’ kabwatet agenge , ak eng’ butuletab makatiat eng’ ga , ak kiamisiei eng’ kagasetab ge , ak eng’ muguleldo agenge , 
kolosu Jehovah , ak kiiboiboi ichek bik tugul . Ak kitesyin Kiptaiyat betut age tugul icheget che nyoru sorunet .
Ak kitogostoi Petero ak Johana hekalut eng’ sait ne bo saet , sait sogol . 
Ak kigiganabi chito ne ki solomwo koboch komi moetab kamet , ne kicham kindoi betut age tugul kurgetab hekalut ne kigiguure Kararan , si kosomei tuguk bik che kibendi hekalut orit ; 
ko ye kingogeer inendet Petero ak Johana komachei koba hekalut orit , kosom kole kogochi kagochinet . 
Ak kiichiilji kong’ Petero inendet koboto Johana , ak kolenji , Keerech . 
Ak kiinyal inendet ichek , kolen nyorune kiy . 
Ago kile Petero , Matinye feda ak tahabu ; ago agonin ne atinye . Ng’eet eng’ kainetab Jesu Kristo ne bo Nasaret , ak iwendote . 
Konam anyun inendet eut ne bo tai , ak kong’eet : ak kinyor kimnatet ngunoto kelyekyik ak kowekab ng’woniot . 
King’eet kochokyi , ak kotonon , ak kotoi kowendot ; ak kiba hekalut orit koboto icheget , kowendoti , kotorombenoti , ak kolosu Jehovah . 
Ak kigeer bik tugul inendet kowendoti ak kolosu Jehovah : 
ak kinai icheget kole , inendet ne kicham kotebyei kosomei konunoik eng’ Kurget ne kiguure Kararan ne bo hekalut : ak kikwong’io mising’ ak kotang’any agobo noto kagoyaak eng’ inendet .
Ak kingota konamoti chichoto Petero ak Johana , koruai bik tugul ole mi ichek eng’ keterut ne kiguure ne bo Solomon , kokwong’dos mising’ . 
Ak ye kingogeer Petero , kowolji bik kolenji , Okwek bikab Israel , kalya si okwong’ie agobo ni ? Anan kalya si ochiiljech kong’ ko u ne olen achek che kagigochi inendet kowendot eng’ kamugennyo anan eng’ imandanyo ? 
Jehovah ne bo Abraham , ak ne bo Isak , ak ne bo Jakobo , Jehovah ne bo kwanisiekyok , ko kagotoror Kiboitiondennyi Jesu , ne kiogoite ak kiotiiye inendet eng’ taitab Pilato , ye kiga kobegechi kotiach inendet . 
Ago kiotiiye okwek Inendet ne Tilil ak ko bo Imanda , ak osom ole kegonok rumindet , 
ak kiobar Ne O ne bo sobondo ; ne kiing’eet Jehovah eng’ che kibek ; ki baorinikab noto achek . 
Ak kagogochi kainennyi chichi kimnatet , amu kayanet eng’ kainennyi , chichi ogeere ak ongen okwek : ee , kayanet ne mi eng’ Jesu ko kagogochi chichi sobet ne igesunotgei eng’ taing’wong’ okwek tugul .
Ak nguno anyun , che kitupche , angen ale , kioyai noto amu kima ongen , ko u ye kiyai bounikwok agichek . 
Ago tuguk che kiga kobor Jehovah eng’ tai eng’ kutuswekab maotik tugul , kole tun nyalili Kristo nenyi , ko kagoyai noto kosulda . 
Osigu anyun ak owalage , si kobiit kibukto tengekwogikwok , si kobwa anyun betusiek che bo kamuung’et che bunu taitab Kiptaiyat ; 
si koyok Kristo ne kigilewenwok , inendet Jesu : 
ne kanyol kotaach kipsengwet agoi betusiek che kiwale tuguk tugul komiagitu , che king’alale Jehovah eng’ kutuswekab maotikyik che tililen che kimi koboch taunetab ng’ony . 
Kimwa Musa iman , kole , Ing’eetwok Kiptaiyat Jehovah maotiot ne bunu che otupche , ne u ane ; ogas it inendet eng’ tuguk tugul che te che mwawok . 
Ak tun king’emei kiwong’u eng’ kwenutab bik , chito age tugul ne magase it maotiondonoto . 
Ee , ak maotik tugul koboch Samuel , ak ichek che kibwanei let eng’ inendet , tugul che te che king’alal , ko kimwa agichek agobo betusiechu . 
O werikab maotik , ak che bo kayomiset ne kiiyomisgei Jehovah ak kwanisiekwok . Kilenji Abraham , Kiberuri bororiosiek tugul che bo ng’ony eng’ keswondeng’ung’ . 
Ak ye kingo kagong’eet Jehovah Kiboitiondennyi , koyokwok okwek korok si koberurok , ak koistoe chi age tugul eng’ okwek tengekwogikyik .
Ak kingota kong’alaljin ichek bik , kobwanji icheget tisiik ak kiptaiyatab hekalut ak Sadukaik , 
kotinyei neregek amu kiinet bik ak koamda eng’ Jesu ng’eetyetab che kibek . 
Ak kinam icheget , ak kotoorji korgoret agoi mutai : amu kiga koimen . 
Ago kiiyan che chang’ eng’ ichek che kigas ng’olyot ; ak kiek koitetab murenik olo bo elfusiek mut .
Ak eng’ betut ne kiisubi noto koyumgei bounik ak boisiek ak sirik eng’ Jerusalem ; 
ak Anas tisiindet ne o , ak Kaiapa , ak Johana , ak Aleksandro , ak tugul che bo oretab tisiindet ne o . 
Ak kingo kagonde ichek kwenunywa , koteebe kole , Nee kamuget ne koyae ni , anan eng’ kainetab ng’o ?
Kingonyi anyun Petero Tamirmiriet ne Tilil , kolenji ichek , Okwek bounikab bik ak boisiek , 
ngemachei keginenech rani agobo boisiet ne mie ne kogiyachi chito ne nyalulat , ole kogisoopto chichito ; 
ingonaak anyun eng’ okwek tugul , ak eng’ bik tugul che bo Israel ole , eng’ kainetab Jesu Kristo ne bo Nasaret , ne kiogartat okwek , ne kiing’eet Jehovah eng’ che kibek , tononi chichi eng’ yu , eng’ taing’wong’ , ko kagosob eng’ inendet . 
Inendet koita ne kiosas okwek teegik , ne kiga kiyai koek metitab luita . 
Ama mi yetunet eng’ chito age : amu mami kainet age eng’ kureretab kipsengwet , ne kigigochi bik , ne kanyol kesorunenech .
Ak kingogeer nyiganatetab Petero ak Johana , ak konai kole bik che ma kinet , ama toogunotin , kokwong’io ; ak kinai kole , kicham komi koboto Jesu . 
Ak kingogeer chito ne kogisoob kotononi koboto ichek , ko mata komuch komwa kiy agobo noto . 
Ago ye kingo kagong’at ichek komanda eng’ kapkiruok , kong’alal ichegei , 
kole , Kiitoi nee bichu ? Amu naat eng’ bik tugul che menyei Jerusalem kele koyaak iman eng’ ichek kwong’utiet ne o , ama kimuchi ketiiye . 
Ago si mata koiyestaat eng’ kwenutab bik , konyolu keger kong’ ichek , si mata kong’alalji chi age tugul eng’ kainanito kogeny .
Ak kiguur ichek , ak kong’at ichek , kolenji , amatata kong’alal agot kitigin anan konetis eng’ kainetab Jesu . 
Ago kiwolji Petero ak Johana ichek kolenji , Ngo mie eng’ taitab Jehovah kegasak kosiir Jehovah , oruoch okwek : 
amu magimuchi kesisye kobate kemwa tuguk che kigegeer ak che kigegas . 
Ak kingo kagoger kong’ ichek kogeny , kounda koba , ko mata konyor ng’olyot ne iruokyine , amu bik ; amu kiitoror bik tugul Jehovah agobo noto koyaak . 
Amu kisiirei artam kenyisiekab chichoto kiyaak eng’ inendet kwong’utionito bo kasoobet .
Ak kingo kageunda , koba ole mi bikwak , ak komwaita tugul che kamwachi tisiik che eechen ak boisiek . 
Ak kingogas ichek komwachi Jehovah eng’ kutit ne o eng’ kabwatet agenge , kolenji , Ee Kiptaiyat , inye ne kiiyai kipsengwet ak ng’ony ak nyanjet , ak tugul che mi oloto : 
ne kiimwa eng’ Tamirmiriet ne Tilil eng’ kutitab kwandanyo Daudi kiboitiondeng’ung’ , ile , Kilya si kobolyo Bororiosiek , Ak kobwatoti bik tuguk che manamegei ak kiy ?
Kitetegei laitorinikab ng’ony , Ak koyumegei bounik , Agobo Kiptaiyat , ak Kristo nenyi :
amu iman kituitos eng’ nganasani Herod ak Pontio Pilato agine koboto Bororiosiek ak bikab Israel , kole kogirinda Kiboitiondeng’ung’ ne Tilil Jesu , ne kiil , 
si koyai kit age tugul ne kisib kong’at eung’ung’ ak ng’omnateng’ung’ kole kosulda . 
Ak nguno anyun , Kiptaiyandani , keer kertaenywa bo kong’ : ak igochi otwogiguk komwa ng’olyondeng’ung’ eng’ nyiganatet tugul , 
ye iitoi inye eung’ung’ isoobi bik ; si koyaak kaborunoik ak kwong’utik eng’ kainetab Kiboitiondeng’ung’ ne Tilil , noto ko Jesu .
Ak kingo kagosa , kotumdumgei ole kiga koyumjigei ; ak kinyi ichek tugul Tamirmiriet ne Tilil , ak kimwa ng’olyotab Jehovah eng’ nyiganatet .
Ak ki bo muguleldo agenge ak sobondo agenge tuiyet ne kiga koyan : ak ma mwa chi agot agenge kole , nenyi kiy age tugul ne kitinyei ; ago kiyamdoi tugukwak tugul . 
Ak kibaorian che kiyoktoi eng’ kimnatet ne o agobo ng’eetyetab Kiptaiyat Jesu : ak kitebe mieindo ne o ichek tugul . 
Amu kima komi agot agenge eng’ kwenunywa ne kibanani kiy : amu tugul che kitinyei korotinwek anan gorik , ko kialda , ak koib tuguk che kiga aldae kobwa ,
konde kelyekab che kiyoktoi : ak kigipchechi chi age tugul ne kinyalili .
Ak kialda Josep mbaret ne kitinyei , inendet ne kitochi che kiyoktoi kainet ne bo aeng’ koguure Barnaba (ne ye kiweech , ko Weritab kagaigaet) , Lawindet , chito ne kisalu Kupro , 
ak kiib siling’isiek konde kelyekab che kiyoktoi .
Ago kialda chito age ne kigiguure Anania , ak osotiondennyi Sapira , korennyi , 
ak kiituuch kebebertab che kigialdae , kongen agine osotiondennyi , ak kiib kebeberta age , konde kelyekab che kiyoktoi . 
Ago kile Petero , Anania , kalya si konyi Setani muguleldang’ung’ kot iberber Tamirmiriet ne Tilil , ak ituuch kebebertab che kigialdae koret ? 
Kingota komi , ko kima ko neng’ung’ ? Ak kingo kagealda , ko kima ibou ? Kalya si ichob kii eng’ muguleldang’ung’ ? Ma iberber chi , ago Jehovah . 
Ak kingogas Anania ng’alechu , kobut ak kome : ak kinyonji kaiyweisiet ne o tugul che kigas . 
Ak king’eetyo murenik ak kotaae musto anget , ak kisut kwo sang’ ak kotub .
Ak ye ki negit kogesgei saisiek somogu , koit osotiondennyi agine , ak kima kongen kit ne kagoyaak . 
Ak kiwolji Petero kolenji , Mwawa ngo kioaldae koret tuguk che te choto ? Kole , Ee , te choto . 
Ago kilenji Petero inendet , Katepto ano kot ochamnyechi tuwai oyom Tamirmirietab Kiptaiyat ? Keero , mi kurgat kelyekab icheget che katubei manong’otiondeng’ung’ , ak sutin aginye imande . 
Ak kiibutyi kelyekyik ngunoto , ak kome : kobwa go anyun murenik konyor ko kagome , ak kisut kwo sang’ ak kotupchi ye negite manong’otiondennyi . 
Konyonji anyun kaiyweisiet ne o kaniset komugul , koboto tugul che kigas tuguchoto .
Ak kiyaogis eng’ eunekab che kiyoktoi kaborunoik ak kwong’utik che chang’ eng’ kwenutab bik ; ak kimi tugul eng’ kabwatet agenge eng’ keterut ne bo Solomon . 
Ago eng’ bik alak ko kimata kobiit chi ne kita kogany konamgei ak icheget ; ago kiitoror bik ichek ; 
ak kitesak kayanik eng’ Kiptaiyat kosiir , kichang’a murenik koboto kobogorisiek ; 
kot komut ichek che miandos kobwa ortinwek , ak komogonji itogusiek ak kiplusisiek , kole, tamangab kokwer uruetab Petero alak eng’ ichek , kosiirtoi . 
Ak kiiyomogei tuiyet ne bunu nganasok che negite Jerusalem , komutu che miandos , koboto che kiinyalili tamirmirik che muruonen : ak kigisoob age tugul eng’ ichek .
Ago kitonon tisiindet ne o , ak tugul che kimi koboto inendet (kasubikab Sadukaik choto) , ak ki nyiitat ichek ng’et konda , 
ak kinam che kiyoktoi , ak kotoorji korgoret ne bo bik tugul . 
Ago kiyat malaikaiyatab Kiptaiyat kurgotikab korgoret kemoi ak komut ichek komong’ sang’ , ak kolenji , 
Oba , ak otonon eng’ hekalut ak omwachi bik ng’alek tugul che bo Soboni . 
Ak kingogas ko u noto , koba hekalut ko kaech , ak konetis . Ago kinyo tisiindet ne o , ak che kimi koboto inendet , ak koguur kiruoget , ak boisiek tugul che bo lagokab Israel , ak koyokto kimut ichek kobwa eng’ ole kigiratyi . 
Ago kingoit askarik korgoret ko manyor ichek : ak kiweektagei , ak komwaita , 
kole , Kaginyoru ko kerat komie korgoret , ak kotonondos ribik eng’ kurgotik : ak ye kangeyat , koma kenyorji chi orit . 
Ak kingogas ng’alechu kiptaiyatab hekalut ak tisiik che eechen , koiimgei mising’ agobo ichek kole egu nee anyun ng’alechu . 
Ak kinyo chi ak kolenji , Ogeero , bicho kogotoorji korgoret , kotonondos eng’ hekalut ak koneti bik . 
Kwo anyun kiptaiyat koboto askarik , ak komut kobwa , ago ma eng’ kimnatet ; amu kiiywei bik kole si ma kilach ichek eng’ koik .
Ak kingo kagomut ichek kobwa , konde taitab kapkiruok . Koteebe tisiindet ne o ichek , 
kole , Kigeetenak inne kele , amatata onet bik eng’ kainani : ak ogeero , kionyiit Jerusalem konetisieng’wong’ , ak omache oibwech korotikab chichito kobwanjech .
Ago kiwol Petero ak che kiyoktoi kole , Kanyol kegas it Jehovah kosiir bik . 
Kiing’eet Jehovah ne bo kwanisiekyok Jesu , inendet ne kiobar ogartat eng’ ketit . 
Inendet ne kiitoror Jehovah eng’ eunnyi ne bo tai koek Ne O ago Yetindet , si kogochi Israel sigunet , ak nyoetab kaat ne bo tengekwogik . 
Ak ki baorinik achek che bo tuguchu ; ak Tamirmiriet ne Tilil agine , ne kigogochi Jehovah ichek che kase it inendet .
Ak kingogas ichek nito , kong’wanit mising’ eng’ mugulelwekwak , kot komach kobar ichek . 
Ago kitonon chito age eng’ kapkiruok , Parisaindet , ne kigiguure Gamaliel , konetindetab Ng’atutik , ne kigonyiti bik tugul , ak kong’at kole kimut bichoto koba sang’ ne matia . 
Ak kilenji ichek , Okwek bikab Israel , oripge eng’ bichu , eng’ kit ne omache oyai . 
Amu kingo tom koit betusiechu , koit Teudas kochoigei kole , a chito ne o ; ak konamgei ak inendet bik che itei olo bo bogol ang’wan : ak kigibar inendet ; ak kiyesta tugul che kigase it inendet , ak kibetyo . 
Kingobata chichoto kong’eet Judas ne bo Galili eng’ betusiek che bo sirisietab kainaikab bik , ak kochuut bik alak kosub inendet : kime agine ; ak kiyesta tugul che kigase it inendet . 
Ara anyun , amwawok nguno , ale , Oistoege bichu , ak obagakte ichek : amu ngo bo bik ng’alechu anan boisioni , kowong’ugei : 
ago ngot ko bo Jehovah , ko momuchi owong’u ; si ma kinyoruok obortosi ak Jehovah . 
Kocham anyun ng’alekyik : ak kingo kagoguur che kiyoktoi kobwa ole mi ichek , kobir ak kong’at kolenji , amatata ong’alale kainetab Jesu , ak kiunda koba . 
Koba anyun eng’ taitab kapkiruok koboiboi amu kagiit kele nyoljin konyor katewerisiet agobo Kainanato . 
Ak kima sisyo eng’ betut age tugul konetis ak koamdoi eng’ hekalut ak eng’ gorik , kole Jesu ko Kristo .
Eng’ betusiechoto anyun , ye ki tesoksei koitetab alamalyet , kong’eet kang’unyng’ung’et eng’ Yahudik che ki kutinywa ko Yunanik , kong’unyng’ung’ji Hebranik , amu kiginyasta mosogikwak eng’ tuguk che kicham kigochin kotugul . 
Koguur anyun tamanu ak aeng’ tuiyet ne bo alamalyet , ak kolenji , Ma mie kebagakte ng’olyotab Jehovah ak keboisie eng’ mesosiek . 
Ocheng’ anyun che kitupche bik tisab eng’ okwek che toogunotin kele miachen , che nyiitotin Tamirmiriet ak ng’omnatet , che kimuchi kinde boisioni . 
Ago si kigiiljige achek saet , ak konetisietab ng’olyot .
Kicham anyun tuiyet komugul ng’olyondonoto : ak kilewen Stepano , chito ne nyiitat kayanet ak Tamirmiriet ne Tilil , ak Pilipu , ak Prokoro , ak Nikanor , ak Timon , ak Parmena , ak Nikola ne bo Antiokia ne kiwalak koek Yahudiot : 
kiinde choto anyun taitab che kiyoktoi : ak ye kingo kagosa , kogonoor ichek eunekwak .
Kitesak anyun ng’olyotab Jehovah ; ak kotesak mising’ koitetab alamalyet eng’ Jerusalem ; ak kogas it kayanet tuiyet ne o ne bo tisiik .
Ak kinyiitat Stepano mieindo ak kamuget , koyai anyun kwong’utik che eechen ak kaborunoik eng’ kwenutab bik . 
Ago king’eetyo alak che bo sunagogit ne kiguure ne bo Che Itiagotin , ak ne bo Kurenik , ak ne bo Aleksandrianik , ak ne bo bikab Kilikia ak Asia , ak kobelgei ak Stepano . 
Ak kima imuch ichek kogirinda ng’omnatet ak Tamirmiriet ne king’alale inendet . 
Kogaigai anyun bik komwa kole , Kigegas komwaei inendet ng’alek che bo chubisiet agobo Musa , ak Jehovah . 
Kong’eetng’eet anyun bik konerekso ak boisiek , ak sirik , kobwanji inendet , ak konam ak komut kwo kapkiruok , 
ak konde baorinik che bo lembech , che kimwa kole , Mabagaktoi chichi komwa ng’alek che yaach agobo yu tilil , ak Ng’atutiet : 
amu kigegas inendet komwaei kolen , tatun kong’emei yuto Jesu nito bo Nasaret , ak kowal bitonwek che kigonech Musa . 
Kiichiilji kong’ anyun inendet bik tugul che kitebyei eng’ kapkiruok , kogeer togennyi ko u togetab malaikaiyat .
Kole anyun tisiindet ne o , Tos u choto tuguchu ? 
Kole Stepano , Che kitupche ak kwanisiekyok , ogaso . Kimong’ji Jehovah ne bo torornatet kwandanyo Abraham , ye kimi Mesopotamia , kotomo komeny Haran , 
ak kolenji , Mong’u eng’ emeng’ung’ ak eng’ ole mi biguk , ak inyo emet ne ta aborun . 
Komong’ anyun eng’ emetab Kaldeik , ak komeny Haran : ak kingo kagome kwandanyi , kouu Jehovah inendet , konyo emonito omenye rani : 
ak kima igochi inendet borotet eng’ oloto , acha , agot ole indoi keldanyi : ak kiiarorji kole , tun igochin inendet ak iyotennyi eng’ let , ye kitom kosich lakwa . 
Ak kimwa Jehovah ko u ni , kole , Egu lagokyik bunotik eng’ emetab bik alak , ak koyai ichek koek otwogik , ak koyachi ne ya eng’ kenyisiek bogol ang’wan . 
Ak kimwa Jehovah , kole , Aruokyini bororionoto ne tun ratei ichek : ak ye ibata noto komong’ ak koboisiewa eng’ olito . 
Ak kiigochi arorutiet ne bo kamuratanet : kosich anyun Abraham Isak , ak komuratan inendet eng’ betut ne bo sisiit ; ak kosich Isak Jakobo , ak kisich Jakobo kwanisiekyok taman ak aeng’ .
Ak ye kingoam ng’et kong’ boisiechoto agobo Josep , koalda inendet kwo Misri : ak kimi Jehovah koboto inendet , 
ak kisor inendet eng’ nyalilwogikyik tugul , ak kogochi chamet ak ng’omnatet eng’ taitab Parao laitoriatab Misri ; ne kiinde inendet koek bounindet eng’ Misri ak gonnyi tugul . 
Kinyo anyun rubet Misri komugul ak Kanan , ak nyalilda ne o : ak manyor kwanisiekyok amitwogik . 
Ago ye kingogas Jakobo kole mitei bek Misri , koyokto kwanisiekyok eng’ banda ne bo tai . 
Ak eng’ banda ne bo aeng’ koborjigei Josep tupchosiekyik ; ak kinaak eng’ Parao bikab Josep . 
Ak kiiyokto Josep kole keguur kwandanyi Jakobo , ak bikyik tugul , bik tamanwogik tisab ak mut . 
Kochortagei anyun Jakobo kwo Misri ; ak kime , inendet , ak kwanisiekyok ; 
ak kigila ichek koba Sekem , ak kigitupchi kererit ne kiga al Abraham eng’ kamanutietab feda eng’ werikab Hamor eng’ Sekem .
Ak ye kingorik betut ne bo arorutiet , ne kiiyosiechi Jehovah Abraham , koyabak bik ak kotesogis eng’ Misri , 
agoi kobiit laitoriat age eng’ Misri , ne kima kongen Josep . 
King’omenji inendet bororiennyo , ak koyachi ne ya kwanisiekyok , si kolakta manyurunikwak si masopcho . 
Ak kigisich Musa eng’ betusiechoto , ak ki kararan inendet mising’ ; ak kigigu eng’ gotab kwandanyi arawek somok ; 
ak kingo kagemeto , konyo chebo Parao , komut , ak kogu koek werinnyi . 
Ak kiginet Musa ng’omnatet tugul ne bo Misrik ; ak ki kim eng’ ng’alekyik ak boisionikyik .
Ak ye kingoit olo bo kenyisiek artam , kobwat eng’ muguleldanyi korutochi tupchosiekyik , lagokab Israel . 
Ak ye kingogeer kinyalili age eng’ ichek , kotoret inendet , ak koyaaktochi mugetut inendet ne kaginyalili , kokwer Misrindet kobar : 
ak kilen inendet naei tupchosiekyik kole igochin Jehovah ichek sorunet eng’ eunnyi ; ago ma nai . 
Ak eng’ betut ne isubi noto kochunji ichek kobortos , ak iimachei kooiyo ichek , kolenji , Murenju , otupche okwek ; kalya si oyachige ne ya ? 
Ago kitoorta inendet ne kiyachi nin age ne ya , ak kole , Ng’o ne koindein iegu bounindet ak kiruogindet kot iruokwech ? 
Imache ibara ko u ye koibar Misrindet amut ? 
Kimwee Musa anyun ng’olyondonoto , kwo koek bunotyo eng’ emetab Midian , ole kisikyi werik aeng’ .
Ak kingobata kenyisiek artamu , komong’ji inendet malaikaiyat eng’ ong’atet ne bo tulwetab Sinai , eng’ mat ne lalei eng’ ketit ne samum . 
Ak kingogeer Musa , kokwong’ eng’ kioto kageer : ak kingorikta kole kogeer , kotwek kutitab Kiptaiyat , 
kole , A Jehovah ne bo kwanisieguk , Jehovah ne bo Abraham , ak ne bo Isak , ak ne bo Jakobo . Kobotan Musa , ko mata kogany kogeer . 
Kolenji Kiptaiyat anyun inendet , Icheru kweoniguk eng’ kelyeguk : amu tilil ng’onyut yoto itonone . 
Kiageer iman nyalildab bikyuk che mitei Misri , ak kiagas tigenenywa , ak kaachoruge si kobiit asor ichek : nyo anyun nguno , ayokten iwe Misri .
Musa nito ne kiesio ichek , kolen , Ng’o ne koindein iegu bounindet ak kiruogindet ? Inendet ne kiiyokto Jehovah eng’ eutab malaikaiyat ne kimong’ji inendet eng’ ketit si kobiit koek bounindet , ak katiagindet . 
Kiimut chichi anyun ichek komanda , ye kingo kagoyai kwong’utik ak kaborunoik eng’ Misri , ak eng’ Nyanjet ne Birir , ak eng’ kenyisiek artam eng’ ong’atet . 
Musa nito ko noto ne kilenji lagokab Israel , Ing’eetwok Jehovah maotiot ne tun bunu che otupche , ne u ane . 
Nito ko inendet ne kimi kaniset eng’ ong’atet koboto malaikaiyat ne king’alalji inendet eng’ tulwet ne bo Sinai , ak koboto kwanisiekyok : ne kitaach ng’alek che soptos si kogonech :
ak kima kas it kwanisiekyok inendet , ago kiesio inendet , ak kiweektagei mugulelwekwak Misri , 
kolenji Aron , Yaiywech kanamonik kondoenech : amu magingen ole katepto Musa nito , ne kiimutwech kemong’une emetab Misri . 
Ak kiyai anyun moita eng’ betusiechoto , ak koipchi tiseiywot kanamwonoto , ak koboiboitu eng’ boisionikab eunekwak . 
Ago kiituktochi batai Jehovah ichek , ak kogoito ichek koot lugetab kipsengwet ; ko u ye sirat eng’ bukuitab maotik , kele , Tos kiogona che kiyagi che kageeny ak tiseiywek Eng’ kenyisiek artam eng’ ong’atet , Ee gotab Israel ?
Ak kioib okwek emait ne bo Molok . Ak kecheiyat ne bo kanamwet Repan , Kanamonik che kioyai si osa : Ak autok obe Babulon bitonin .
Kitinyei kwanisiekyok emait ne bo baornatet eng’ ong’atet , ko u ye kiga koaror inendet ne kimwachi Musa , kolenji , koyai ko u kergeindo ne kiga kogeer . 
Ne kiib kwanisiekyok agichek eng’ betusiekwak , koboto Josua , ye kinamei Bororiosiek , che kion Jehovah eng’ taitab kwanisiekyok , agoi betusiekab Daudi ; 
ne kinyor chamet eng’ taitab Jehovah , ak kosom konyor meng’otetab Jehovah ne bo Jakobo . 
Ago Solomon ne kiteekyi got .
Ago mamenyei Inendet ne Toror Mising’ gorik che kiyae eunek ; ko u ye mwaei maotiot , kole , 
Ng’echerennyu ne bo laitornatet kipsengwet , Ak ng’ony ko ng’echeretab kelyekyuk : Tos oteekwa got ne u nee ? Mwaei Kiptaiyat : Anan ano ole amuung’e ?
Tos ma eunnyu ne kiyaei tuguchu tugul ?
Okwek che uui kaat che ma kimuratan mugulelwek ak itik , ogirindoi Tamirmiriet ne Tilil kotugul : ko u ye kiyaei kwanisiekwok , oyae ak okwek ko u noto . 
Ng’o eng’ maotik ne ma us kwanisiekwok ? Ak kibar che kisib kobor nyonunetab Chito ne bo Imanda ; ne kaoegu okwek nguno ng’wektoik ak rumik . 
Okwek che kiotaach Ng’atutiet ko u ye kiging’at eng’ malaikaisiek , ak ma orib .
Ak ye kingogas ng’alechuto kong’wonegitu mising’ eng’ mugulelwekwak , ak konyei kelek agobo inendet . 
Ago kiinyal kipsengwet kochiilji kong’ ko nyiitat inendet Tamirmiriet ne Tilil , ak kigeer lilindab Jehovah , ak Jesu kotononi eng’ eutab tai ne bo Jehovah , 
ak kile , Ogeero , ageere kipsengwetisiek ko kagoyatogis , ak kotononi Weritab chi eng’ eutab tai ne bo Jehovah .
Ago kibolyo eng’ kutit ne o , ak koger itikwak , ak kotorombenji kibagenge ; 
ak kitoorta inendet komanda eng’ nganaset , ak kolage koik : ak kiinde baorinik ngoroikwak kelyekab muren age ne kigiguure Saul . 
Kolach anyun Stepano , koguurei Kiptaiyat , kolen , Kiptaiyat Jesu , taach tamirmiriennyu . 
Ak kigutuny , ak komwa eng’ kutit ne o , kole , Kiptaiyat , ameiityi ichek tengegi . Ak kingo kagomwa nito , konuuch .
Ak kichamei Saul agine meennyi . Ak king’eet betunoto usisiet ne o agobo kaniset ne kimi Jerusalem ; ak kiyesta ichek tugul koyom emotinwekab Judea ak Samaria , kobate che kiyoktoi . 
Kotub anyun Stepano bik che kigonyiti Jehovah , ak koteiyo mising’ agobo inendet .
Ago kiinyalil mising’ Saul kaniset , ak kowendi got age tugul , kochuutu murenik ak kobogorisiek ak kotoorjin korgoret .
Kiba anyun ichek che kiga koyesta , koamdaat ng’olyot . 
Ak kichortagei Pilipu nganaset ne bo Samaria , ak koamji ichek Kristo . 
Ak kiepchi it tuiyosiek eng’ yamdaet agenge ng’alek che kimwaei Pilipu , ye kingogas ak kogeer kaborunoik che kiyai . 
Amu kimanda tamirmirik che muruonen , eng’ che chang’ che kitinyei , kowaaktos eng’ kutit ne o : ak kigisoob che chang’ che meiyotin borwek , ak che kiing’waldos . 
Ak kibiit boiboiyet ne o eng’ nganasanato .
Ak kimi chito age ne kigiguure Simon, ne kicham kong’orsei eng’ betusiek alak eng’ nganasanato , ak kiigochi bororietab Samaria kokwong’io , komwaei inendet kole , a chito ne o : 
kiepchin it tugul inendet , koboch ne ming’in agoi ne o , kolen , Kimnatetab Jehovah chichi , ne kiguure Ne O . 
Ak kiepchin it inendet , amu kicham kogochin kokwong’io eng’ betusiek che chang’ eng’ ng’orsosiekyik . 
Ago ye kingoyan ng’alekab Pilipu ye kiamdoi logoiywek che miach agobo bounatetab Jehovah ak kainetab Jesu Kristo , kibatisan anyun murenik koboto kobogorisiek . 
Ak kiiyan Simon agine : ak kingo kagibatisan kotebi koboto Pilipu : ak kingogeer koyaogis kaborunoik ak boisionikab kimnatet kokwong’ .
Kingogas anyun che kiyoktoi che kimi Jerusalem kole , kogotaach Samaria ng’olyotab Jehovah , koyokyi Petero ak Johana : 
ak ye kingo kagochorgei ichek , kosa agobo ichek , kole , si kotaach Tamirmiriet ne Tilil : 
amu kitom kochorjigei agot agenge eng’ bichoto : kiga kibatisan ichek eng’ kainetab Kiptaiyat Jesu kityo . 
Yeityo kogonoor ichek eunekwak , ak kitaach Tamirmiriet ne Tilil . 
Ye kingogeer anyun Simon kole kaga ngo konoor alamalyet chi eunekwak , kigochi Tamirmiriet ne Tilil , kogochi ichek siling’isiek , 
kole , Ogona agane kimnatoni , si ngagonoor chi age tugul eunekyuk , kotaach Tamirmiriet ne Tilil .
Ago kilenji Petero inendet , Ingobetyo siling’isieguk koboten , amu kelen inyoru konunetab Jehovah eng’ siling’isiek . 
Metinye kebeberta anan motwet eng’ ng’olyondoni : amu ma mie muguleldang’ung’ eng’ taitab Jehovah . 
Sigu anyun eng’ tengeging’ung’et , ak isa Kiptaiyat , tamangab kenyoun kaat amu kabwatetab muguleldang’ung’ . 
Amu ageere ale imi eng’ ng’wanindo ak eng’ ratutietab tengekto . 
Ak kiwol Simon kole , Osaiywa Kiptaiyat , si mabwanja agot agenge tuguk che kaomwawa .
Ye kingo kagobaorian anyun ak komwa ng’olyotab Kiptaiyat , koweektagei Jerusalem , ak koamji logoiywek che miach nganasok che chang’ che bo Samarik .
Ago kimwachi Pilipu malaikaiyatab Kiptaiyat , kolenji , Ng’eet ak iwe murot ne bo tai agoi oret ne chortogei ne wendi Gasa kong’eete Jerusalem : ne surkwen . 
Ak king’eet anyun kwo : ak keero, chitab Etiopia , ne kigimoch , ne kitinyei bounatet ne o eng’ eutab Kandake , laitoriat kwondo ne bo Etiopik , ne kiribei tugukyik tugul che bo kamanutiet ne o , ne kiga nyo Jerusalem kosa ; 
kiweeksei anyun , kotebe karinnyi , ak kosomani bukuitab maotiot Isaia . 
Ak kilenji Tamirmiriet Pilipu anyun , Ui rikte , onamge ak karina . 
Ak kilabat Pilipu ak kogas inendet kosomani bukuitab maotiot Isaia , ak kilenji , Iguitosi kit ne isomani ? 
Ak kile , Amuktoi ano , ngo maiborua chi ? Ak kiigaigai Pilipu kole , kolany karit ak kotebi tuwai . 
Ak chu sirutik che kisomanoti , Kigimut ko u kechiriet ne kikweriei kwo eng’set ; Ak ko u aruetab kechiriet ne sisei eng’ taitab chito ne tilei kororikyik , U noto agine mang’any kutinnyi :
Kigiisto kiruogennyi eng’ kaming’inennyi bo ge : Ng’o ne tun mwaitoi ibindanyi ? Amu kinemu sobondanyi eng’ ng’ony .
Ak kiwolji chichoto kigimoch , Pilipu , kolenji , Asomin ale , mwaei maotiot ng’olyondoni agobo ng’o ? Agobo inendet , anan agobo chito age ?
Kong’any anyun Pilipu kutinnyi , ak kotoi eng’ sirutioni koamji inendet agobo Jesu . 
Ak ye kingota kobendi eng’ oret , koit ye mi beek ; kole chichoto, Keer beek-o ; nee ne kera si ma kibatisana ?  
Kong’at anyun kotonon karit : ak kichortagei tuwai koba beek , Pilipu ak chichoto ; ak kiibatisan inendet . 
Ak ye kingolong’ eng’ beek , komut Tamirmirietab Kiptaiyat Pilipu ; ak mata kogeer anyun chichoto kigimoch Pilipu , amu kiwa chichoto eng’ boiboindo . 
Ak kitook Pilipu eng’ Asoto : ak kosiirto , koamjinoti logoiywek che miach nganasok tugul , agoi koit Kaisaria .
Ak ye kita konerechi Saul koboisie kamuiset ak barisiet agobo alamalyetab Kiptaiyat , kwo oldab tisiindet ne o , 
ak kosom inendet baronok che ibei koba Damasko agobo sunagogisiek , kole ngonyor alak tugul che bo Oranato , ngo murenik anan kobogorisiek , komuchi komut kobwa Jerusalem ko ratotin .
Ak ye kita kowendi , ko karikta Damasko : koluu ngunoto lapkeiyet ne kibunu kipsengwet koluuchi inendet komoswek tugul : 
ak kiibutyi ng’ony , ak kogas kutit kolenji inendet , Saul , Saul , amu nee si iusa ? 
Ak kile , I ng’o , Kiptaiyandani ? Ak kile , A Jesu ne iuse : 
ago ng’eet , ui nganaset , si kemwaun kit ne kanyol iyai . 
Ak kitononso ko nam kut bik che kibendi koboto inendet , kogasei twegunet , ama keerei chi . 
Kong’eet anyun Saul ; ak kingo kagoyatogis konyekyik , ko ma kogeerei kiy ; komut anyun ichek inendet konamoti eut , agoi Damasko . 
Ak kitar betusiek somok ama keerei kiy , ama amisiei anan koeeiso .
Ak kimi alamalyet age Damasko , ne kigiguure Anania ; ak kilenji Kiptaiyat inendet eng’ ng’ang’utiet , Anania . Kowol kole , Ami yu , Kiptaiyandani . 
Kolenji Kiptaiyat , Ng’eet , ui oret ne kiguure Ne Litit , ak iteeb eng’ gotab Judas chito ne kiguure Saul , chitab Tarso : keero , saei ; 
ak kagogeer inendet chito ne kiguure Anania , konyonei agoi go , ak kogonoor inendet eunekyik , si kogeerto . 
Ago kiwol Anania , kole , Kiptaiyandani , kiagas eng’ bik che chang’ agobo chichito , ole te yaitiet ne kigoyachi biguk che tililen eng’ Jerusalem : 
ak tinyei eng’ yuto kimnatet ne bunu tisiik che eechen si korat tugul che kuurei kaineng’ung’ . 
Ago kilenji Kiptaiyat , Ui inye : amu kinnyu inendet ne aboisie ne kialewen , si koib kainennyu taitab Bororiosiek ak laitorinik , ak lagokab Israel : 
amu aborjini inendet ole te chang’indab tuguk che kanyol konyorune nyalilda agobo kainennyu .
Kiwa anyun Anania , ak kiwa agoi go ; ak ye kiigonoor inendet eunekyik , kolenji , Tupchennyu Saul , kagiyokwa Kiptaiyat , inendet Jesu , ne kichunjin eng’ oret ne kiibunu , kole igeerte , ak kinyiitun Tamirmiriet ne Tilil . 
Ak eng’ sainato , kobutyo eng’ konyekyik tuguk che u berik , ak kigeerto ; ak king’eet anyun ak kigibatisan ; 
ak kiamis ak kinyor kimnatet . Ak kitebi betusiek alak koboto alamalyet che kimi Damasko . 
Ak ne matianit koamda agobo Jesu eng’ sunagogisiek kole , Inendet ko Weritab Jehovah . 
Ak kikwong’io tugul che kigas inendet , ak kole , Tos ma chichi ne kotar bik eng’ Jerusalem , icheget che cham koguurei kainani ? Ak kogonyo oli agobo ng’olyondonito , si kobiit komut ichek ko ratotin koba taitab tisiik che eechen .
Ago kitesak Saul kogimit , ak kiigochi kokwong’io Yahudik che kimenyei Damasko , koborjin ichek komie kole , Nito ko Kristo . 
Ak ye kingogesgei betusiek che chang’ , kotuiyo Yahudik koruoch kole kobar inendet : 
ago kinaak eng’ Saul chobenywa ne bo ung’ot . Ak kirib ormarichok bet ak kemoi , kole kobar : 
ago kiimut alamalyennyi kemoi , ak kochoorta kosiir irimet , komitei mesendet orit .
Ak ye kingonyo Jerusalem kotiem kole koyomogei ak alamalyet : ago kiiywei ichek tugul inendet , ama iyan kole alamalyet inendet . 
Ago kiimut Barnaba inendet kwo ole mi che kiyoktoi , ak kotetyi anyun ole kigeerto inendet Kiptaiyat eng’ oret , ak kole kiga kong’alalji inendet , ak ko u ye kigoamda eng’ nyiganatet eng’ Damasko eng’ kainetab Jesu . 
Ak kimi koboto ichek eng’ Jerusalem , komandoi ak komong’u , 
koamdoi eng’ nyiganatet eng’ kainetab Kiptaiyat : ak kong’alal ak kobeligei koboto Yahudik che ki kutinywa ko Yunanik ; ago kicheng’ei kotugul kole kobar inendet . 
Ak ye kingonai tupchosiek , komut inendet kochortagei kwo Kaisaria , ak koyokto kwo Tarso .
Konyor anyun kamuung’et kaniset ne mi Judea komugul ak Galili ak Samaria , koteegak ; ak ye kibendoti eng’ kaiyweisietab Kiptaiyat ak eng’ kagaigaet ne bo Tamirmiriet ne Tilil, kotesak .
Ak ye kiwendote Petero komoswek tugul , kochortagei ole kimi che tililen che kimenyei Luda . 
Ak kinyorji oloto chito age ne kigiguure Ainea , ne kiga korue itogunnyi kenyisiek sisiit ; amu ki meat borto . 
Kolenji anyun Petero inendet , Ainea , isoobin Jesu Kristo : ng’eet , ak iite itogung’ung’ . Kong’eet anyun ngunoto . 
Ak kigeer inendet tugul che kimenyei Luda ak Saron , ak koyan Kiptaiyat .
Ak kimi age ne bo alamalyet Jopa ne kigiguure Tabita , ne ye kiweech kele Dorkas : kitinyei kobogoriondoni boisionik che chang’ che miach ak kagochinoik che kiigoitoi . 
Ak kimian eng’ betusiechoto , ak kime : ak kingo kagoun , konde got age ne mi barak . 
Ak amu ki negityin Luda ak Jopa , ko ye kingogas alamalyet kole , mi Petero oloto , koyokyi bik aeng’ inendet , kosom kole , Nyonjech , amegage . 
Kong’eet anyun Petero ak koba ak ichek . Ak kingo kagoit , komut inendet kwo got ne bo barak : ak kitonondos mosogik tugul korirtos eng’ ye negit inendet , ak koborji sumotik ak ngoroik che kinabei Dorkas , ye kita komi koboto ichek . 
Komaanda Petero tugul koba sang’ , ak kogutuny , kosa ; ak kingoweleljigei musto , kolenji , Ng’eet , Tabita . Ak kiyat konyekyik : ak kingogeer inendet Petero , kong’eet koteb ng’ony . 
Ak kogochi inendet eunnyi , ak konam inendet kong’eet ; ak ye kingo kagoguur che tililen ak mosogik , konde inendet tainywa ko kagosob . 
Ak kinaak eng’ Jopa komugul : ak kiiyan che chang’ Kiptaiyat . 
Ak kitebi eng’ Jopa betusiek che chang’ koboto chito age ne kigiguure Simon ne teiteindetab muiywek .
Kimi chito age Kaisaria , ne kigiguure kainennyi Kornelio , ne ki kiptaiyatab bogol ne bo luget ne kigiguure luget ne bo Italia , 
chito ne kigonyiti Jehovah ak koiywei inendet koboto gonnyi tugul , ne kiigochin bik kagochinoik che chang’ , ak kosaei Jehovah kotugul . 
Kigeer eng’ ng’ang’utiet kimni , olo bo sait sogol ne bo bet , malaikaiyatab Jehovah konyonjin inendet , ak kolenji, Kornelio ! 
Ak kingogeer inendet mising’ eng’ kaiyweisiet , kole , Tos nee , Kiptaiyandani ? Kolenji , Kigoit barak sautiguk ak kagochinoiguk koek kabwatet eng’ taitab Jehovah . 
Iyokte nguno anyun bik koba Jopa , koguur chi ne kiguure Simon , ne kainennyi ne bo aeng’ ko Petero : 
inendet ko toondetab Simon ne teiteindetab muiywek , ne mi gonnyi ngegutab araraita . 
Ak ye kingo kakwa malaikaiyat ne king’alalji inendet , koguur otwogik aeng’ che bo gonnyi , ak askarindet ne kigonyiti Jehovah ne ki age eng’ che kiboisiechin inendet kotugul ; 
ak kingo kagomwachi ichek ng’alek tugul , koyokto koba Jopa .
Ak eng’ betut ne kiisubi betunoto ye kita kobendi , ko karikta nganaset , kotogosta Petero got barak , eng’ olo bo sait lo , kwo kosa : 
ak kiam rubet , ak kimach koamis : ak ye kigichobei amitwogik , kobutyi kiy ne u ruon ; 
ak kigeer kipsengwet koyatak , ak kochorugei kit ne u anget ne o kot , kechooru eng’ kuinoik ang’wan agoi ng’ony : 
kimi orit tiong’ik alak tugul che bo kelyek ang’wan ak tuguk che ichuutegei che bo ng’ony ak taritik che bo barak . 
Kinyonji anyun kutit , kolenji , Ng’eet , Petero ; eny ak iam . 
Ago kile Petero , Ma u noto , Kiptaiyandani ; amu tom aam kiy ne ma tilil anan ne ng’wan koboch atkinyei kora .
Kinyonji anyun kutit kogeny ne bo aeng’ , kolenji , Kit ne kagotilil Jehovah , ko mata ile ng’wan . 
Ak kiyaak kiito konyil somok ; ak ngunoto ketaach kioto eng’ kipsengwet .
Ak ye kita koiimegei Petero mising’ eng’ muguleldanyi kole , iboru nee ng’ang’utioni kagogeer , ogeero , kotononso eng’ kurgat bik che kiga koyok Kornelio , ko kagoteeb ole mi gotab Simon , 
ak koguurso ak koteeb ngo mi Simon oloto , ne kainennyi ne bo aeng’ ko Petero .
Ak ye kita kobwati Petero agobo ng’ang’utionoto , kolenji Tamirmiriet inendet , Keero , cheng’in bik somogu . 
Ago ng’eet , ak ichortege , ak obe tugul , amesage kiy : amu kaayogu ichek . 
Ak kichortagei anyun Petero kwo ole mi bichoto , ak kole , Ogeero , a inendet ne ocheng’e : nee ne kagonok obwa ? 
Ak kile , Kiiborji komie Jehovah Kornelio , eng’ malaikaiyat ne tilil , koyok bik kobwa koguurin iwe gonnyi ne inendet ko kiptaiyatab bogol , chito ne bo imanda ak koiywei Jehovah , ak baorianjin bororiet tugul ne bo Yahudik kole mie inendet , kole si kogasenen ng’alek .
Koguur anyun kobwa go ak kochopchi ichek ole ruitos . Ak king’eet karon koba koboto bichoto ak tupchosiek alak che kibunu Jopa . 
Ak betut ne kiisubi betunoto koit Kaisaria . Ak kiigeni ichek Kornelio , ko kagoguur tupchosiekyik ak choronokyik che kiingengei komie . 
Ak ye kingwo go Petero , kotoroch Kornelio inendet , ak kobutyi kelyekyik , kogutung’ji . 
Ago kiing’eet Petero inendet kolenji , Tonon ; anendet ko a chito agane . 
Ak kingota kong’alaljindos tuwai , kwo go , ak konyor bik che chang’ che kagoyumgei : 
kolenji anyun ichek , Ongen okwek ole kiy ne etan eng’ ng’atutik eng’ chi ne Yahudio konamgei ak chi ne bo boror age anan konyo ole mi ; ago kagoborua ane Jehovah kole , si mata aguure chi age ne ma tilil anan ne ng’wan : 
noto anyun kaanyo amata asich kiy ne amwae , ye kingo kageguura . Noto anyun ateebe ale nee ne koguurja . 
Kole anyun Kornelio , Betusiek ang’wan rani koboch yoto agoi saini , ye kiasae eng’ sait sogol eng’ gonnyu ; ak keero, kitonon eng’ tainnyu mureno ne ilaachi ngoroik che lilei bich , 
ak kole , Kornelio , kigegas saeng’ung’ , ak kigoek kabwatet eng’ taitab Jehovah kagochinoiguk . 
Iyokte anyun bik koba Jopa , koguurun Simon ne kainet ne bo aeng’ ko Petero ; mitei inendet ko toondet eng’ gotab Simon teiteindetab muiywek , ye negite ngegutab nyanjet . 
Kiayogu anyun bik eng’ sainato kobwa ole imi ; ak kaiyai ne mie amu kainyo . Kimi anyun yu nguno achek tugul eng’ taitab Jehovah , si kegas tuguk tugul che king’atin Kiptaiyat .
Ak king’any anyun Petero kutinnyi , kole , Iman ageere ale machamei Jehovah bik alak kosiir alak : 
ago taachaksei eng’ inendet chito ne iywei inendet , ak koyaei iman eng’ bororiet age tugul . 
Ng’olyot ne kiiyokyi inendet lagokab Israel , ko koamda ng’alek che miach che bo kalyet eng’ Jesu Kristo (inendet ko Kiptiyat ne bo tugul)- 
ongen okwek ng’olyondonoto , ne kigiamda eng’ Judea komugul ketaune Galili , kingobata kabatisanet ne kiamdoi Johana ; 
ko u ye kiil Jehovah Jesu ne bo Nasaret , eng’ Tamirmiriet ne Tilil ak eng’ kamuktaet : ne kiwendot ak koyaei ne mie , ak kosoobi tugul che kiinyalili oindet ; amu kimi Jehovah koboto inendet . 
Ak ki baorinik achek che bo tuguk tugul che kiyai eng’ emetab Yahudik , ak eng’ Jerusalem ; ne kibar ichek inendet kogartat eng’ ketit . 
Kiing’eet Jehovah inendet eng’ betutab somok , ak kogoito kotook , 
ma eng’ bik tugul , ago eng’ baorinik che kiga sib kolewen Jehovah , acheget choto che kigiamisiei ak keeisei koboto inendet ko kagong’eet komong’ eng’ che kibek . 
Ak king’atech keamji bik , ak kebaorian kele nito ko inendet ne kiinde Jehovah koek Kiruogindet ne bo che soptos ak che kigobek . 
Baoriani maotik tugul agobo inendet , kole , nyoru nyoetab kaat amu tengekwogikyik eng’ kainennyi age tugul ne iyani inendet .
Ye kita komwaei Petero ng’alechu , kochorjigei Tamirmiriet ne Tilil tugul che kigasei ng’olyot . 
Ak kikwong’io ichek che bo kamuratanet che kiiyani , tugul che kibwanei koboto Petero , amu kagerong’ji Bororiosiek agichek konunetab Tamirmiriet ne Tilil . 
Amu kigasei ichek kong’alali eng’ kutuswek che terotin , ak kotorori Jehovah . Kowol anyun Petero kole , 
Imuchi chi koete beek , si ma kibatisan bichu , che kagotaach Tamirmiriet ne Tilil ko u achek ? 
Ak king’at kole kibatisan ichek eng’ kainetab Jesu Kristo . Kosom anyun ichek inendet kole kota kobeni betusiek alak .
Ak kigas anyun che kiyoktoi ak tupchosiek che kimi Judea kole kogotaach agichek Bororiosiek ng’olyotab Jehovah . 
Ak kingo kagonyo Petero Jerusalem , kobelgei ak inendet ichek che bo kamuratanet , 
kolen , Kiiwe oldab bik che ma kimuratan ak iamisie koboto ichek . 
Ago kitoi Petero kotetyi ichek komie ng’alechato , kolenji ,
Kiami nganasetab Jopa asae : ak kingobutya kiy ne u ruon ageer ng’ang’utiet , ne bo kiy ne kichorugei , ne u anget ne o kot , ne kigichoor kobunu kipsengwet eng’ kuinoik ang’wan ; ak kinyo agoi ole ami : 
ak ye kingageer mising’ , abwat , ageer tiong’ikab ng’ony che bo kelyek ang’wan ak tiong’ik che bo timin ak tuguk che ichuutegei ak taritik che bo barak . 
Ak kiagas kutit kolenja , Ng’eet , Petero ; eny ak iam . 
Ak kiamwa ale , Ma u noto , Kiptaiyandani : amu tom kochut kutinnyu kiy ne ma tilil anan ne ng’wan . 
Ago kiwol kutinato ne bo aeng’ kobunu kipsengwet kole , Amata ing’wanit kit ne kagotilil Jehovah . 
Ak kiyaak kioto konyil somok : ak kigichuut kogeny tugul koba kipsengwet . 
Ak ogeero , kitonondos eng’ sainato bik somogu eng’ taitab got ole kigimi , che kigiyok eng’ Kaisaria kobwa ole ami . 
Kong’ata anyun Tamirmiriet , kole , kebe tugul , amat isage . Ak kigibe tugul ak tupchosiechu lo agichek ; kebe agoi gotab chichoto : 
ak kimwawech ko u ye kiga keer malaikaiyat kotononi eng’ gonnyi , kole , Iyokte bik koba Jopa koguur Simon , ne kiguure kainennyi ne bo aeng’ Petero ; 
konyo komwaun ng’alek , che kisorunenen , inye ak gong’ung’ tugul . 
Ak ye kingatau kang’alal , kochorjigei Tamirmiriet ne Tilil ichek , ko u ye kichorjech ge agachek eng’ taunet . 
Abwat anyun ng’olyotab Kiptaiyat , ko u ye kimwa , kole , Kiibatisanis Johana eng’ beek ; ago kibatisanok okwek eng’ Tamirmiriet ne Tilil . 
Ngo kiigochi anyun Jehovah ichek konunet ne kergei ak ne kigonech ye kingiyan Kiptaiyat Jesu Kristo , ko tos , kia ng’o anyun , kot amuch agirinda Jehovah ? 
Ak kingogas ng’alechuto , kosisyo , kolos Jehovah , ak komwa kole , Kaga kagogochi Jehovah Bororiosiek agichek sigunet ne ibu sobondo .
Kiba anyun ichek che kiga yesta amu usisiet ne king’eet agobo Stepano agoi koit Poinike , ak Kupro , ak Antiokia , ko mang’alaljin chi age ng’olyot kobate Yahudik . 
Ago kimi alak eng’ ichek , bikab Kupro ak Kurene , che kingobwa Antiokia kong’alalji Yunanik agichek , koamdoi Kiptaiyat Jesu . 
Ak kimi eutab Kiptaiyat koboto ichek : ak kiiyan bik che chang’ konam ng’alekab Kiptaiyat . 
Ak kigas ng’alek agobo ichek kaniset ne kimi Jerusalem : ak kiiyokto Barnaba kwo kot koit Antiokia : 
ak kingoit inendet , ak kogeer mieindab Jehovah , kobaibait ; ak kogiil ichek tugul konamgei ak Kiptaiyat eng’ mugulelwek che bekyinotin : 
amu ki chi ne mie , ak ko nyiitat Tamirmiriet ne Tilil ak kayanet : ak kitesak bik che chang’ kobunji Kiptaiyat . 
Ak kiwa agoi Tarso kocheng’ Saul : 
ak kingo kagonyor , komut konyo Antiokia . Ak kiiyumgei eng’ kenyit agenge koboto kaniset , ak konet bik che chang’ ; ak kigitoi keguure alamalyet Kristianik eng’ Antiokia .
Ak kichorgei maotik eng’ betusiechoto eng’ Jerusalem kobwa Antiokia . 
Ak kitonon age eng’ ichek ne kigiguure Agabo , ak kobor eng’ Tamirmiriet kole tun biitu rubet ne o ng’ony komugul : ne kiisulda eng’ betusiekab Klaudio . 
Ak kichopgei komie alamalyet koyokyi toretet tupchosiek che kimenyei Judea , chi tugul ko u ye kiimuchi : 
kiyai anyun ko u noto , kiiyokyi boisiek eng’ eunekab Barnaba ak Saul .
Ak ye ki negit betusiechoto kotoi laitoriat Herod kous alak che bo kaniset . 
Ak kibar Jakobo ng’etab Kametab Johana eng’ rotwetab chok . 
Ak ye kingogeer kole kiibaibai noto Yahudik , kotoi konam Petero agine . Ak ki betusiekab makatiat ne ma kinde mermerek , betusiechoto . 
Ak kingo kagonam inendet , konde korgoret , ak kogochi askarik ang’wan konyil ang’wan korib inendet ; kolen ye ibata Paska komutyi bik . 
Kigirib Petero anyun eng’ korgoret : ago kisa kaniset Jehovah mising’ agobo inendet .
Ak ye kimachei komoong’ Herod inendet , ko kirue Petero kwenutab askarik aeng’ eng’ kemounoto , koratate sirimwek aeng’ : ak kirib korgoret ribik eng’ taitab kurget . 
Ak ogeero , kitonon malaikaiyatab Kiptaiyat eng’ ye negite inendet , ak kiikweny lapkeiyet got : ak kiirabach karastab Petero , ak kong’eet kolenji , Ng’eet chokyi . Ak kiibutyo sirimwek che kimi eunekyik . 
Ak kolenji malaikaiyat inendet , Ratge , indege kweoniguk ak irat . Ak kiyai ko u noto . Ak kilenji , Ilaach ngorieng’ung’ , ak isubwa . 
Ak kiwa sang’ ak kosub ; ak kima nai kole iman kit ne kayai malaikaiyat , ago kilen kageer ng’ang’utiet . 
Ak kingo kagosiir ripset ne bo tai ak ne bo aeng’ , kobwa agoi ormarichet ne bo karnet ne kibunei kebendi nganaset ; koyatak inegei : ak kimanda sang’ , ak koba kobun oret agenge ; ak eng’ sainato kobagakta inendet malaikaiyat kwo .
Ak ye kingobwat Petero , komwa kole , Kaanai nguno iman , ale , kagoyok Kiptaiyat malaikaiyandennyi ak kasorua eng’ eutab Herod , ak eng’ kagenisiet tugul ne bo bikab Yahudik .
Ak ye kingo kagobwat komie , konyo gotab Maria kametab Johana ne kiguure kainennyi ne bo aeng’ Mariko ; ole kiga koyumjigei che chang’ ak kosaei . 
Ak ye kingogongony kurgetab ormarichet , konyo chepto ne kigiguure Roda kogas . 
Ak kingonai cheboto kutitab Petero , koma koyat ormarichet amu boiboiyet , ago kilabat go , ak komwaita kole tononi Petero eng’ ormarichet . 
Ak kilenji ichek inendet , Amin iywek . Ago kimwa eng’ kimnatet kole , u noto . Ak kimwa ichek kole , Malaikaiyandennyi . 
Ago kites Petero kogongony : ak kingo kagoyat , kogeer inendet , ak kokwong’io . 
Ago kiiborjine inendet ichek eut kosisyo , ak kotetyi ole kagomutunda Kiptaiyat inendet komong’ eng’ korgoret . Ak kimwa kole , Omwachi ng’alechu Jakobo , ak tupchosiek . Ak kiwa agoi komosta age .
Ak kingo kagoeech , kotoptobenso askarik mising’ , kole, katepto ano Petero . 
Ak ye kingo kagocheng’ Herod inendet , ama konyor , kogin ribik , ak kong’at kole kanyol kebar . Ak kichortagei eng’ Judea kwo Kaisaria , ak kotebe oloto .
Ak kinerekyi mising’ Herod bikab Turo ak Sidon : ak kobwanji inendet eng’ kabwatet agenge , ak , kingonam chorua ak Blasto , ne kiribei ole kirue laitoriat , kosom kalyet , amu kibaei emetab laitoriat emenywa .
Ak eng’ betut ne kiging’at , kolaach Herod ngoroikab laitornatet , ak kotebe ng’echeretab kiruoget , ak kong’alalji bichoto . 
Ak kibolyo bik , kole , Kutitab cheptalelit nito , ma bo chi . 
Eng’ sainato anyun kobir inendet malaikaiyatab Kiptaiyat , amu ma konyit Jehovah : ak kiam inendet kutik , ak kime . 
Ago kiner ng’olyotab Jehovah , ak kotesak .
Kiweektagei Barnaba ak Saul Jerusalem , ye kingo kagoges boisienywa , komuti Johana , ne ki kainennyi ne bo aeng’ ko Mariko .
Ak kimi kaniset ne kimi Antiokia , maotik ak konetik , Barnaba , ak Simion ne kigiguure Niger , ak Lukio ne bo Kurene , ak Manaen ne kigigui koboto kiruogindet Herod , ak Saul . 
Ak ye kiboisiechin Kiptaiyat ak korugutegei , kole Tamirmiriet ne Tilil , Otabanwa Barnaba ak Saul agobo boisiet ne kiaguurji . 
Ak ye kingo kagorugutgei ak kosaei ak kogonoor ichek eunekwak , koyokto koba .
Ak kingo kagoyokto ichek Tamirmiriet ne Tilil , kochorjigei Seleukia ; ak kiba eng’ oloto kobun melit agoi Kupro . 
Ak ye kimitei Salamis , koamda ng’olyotab Jehovah eng’ sunagogisiekab Yahudik : ak kimi koboto Johana ne kiboisiechinoti .
Ak kingo kagobun emet komugul ne kiikwen beek agoi koit Papos , konyorji oloto bonin , maotio ne bo lembech , ne Yahudiot , ne kigiguure Bar-Jesu ; 
ne kimi koboto bounindet , Sergio Paulos , chito ne ng’om . Kiguur chichito Barnaba ak Saul koba ole mi inendet , ak kimachei kogas ng’olyotab Jehovah . 
Ago kigirinda ichek Eluma ng’orindet (amu u noto kainennyi ye kiweech) , kigirinda bounindonoto , kocheng’ei komaas kole si manyor kayanet . 
Ago kinyi Tamirmiriet ne Tilil Saul , ne kiguure Paulo , ak kiichiilji kong’ , 
ak kole , Ee inye ne nyiitat ng’alset tugul ak ng’omnatet tugul ne bo kabeetet , inye weritab oindet , inye bunyotab imanda tugul , mebagaktoi imaas ortinwek che lititen che bo Kiptaiyat ? 
Ak keer nguno anyun-o , mi eutab Kiptaiyat baragung’ung’ , ak iegu kipkoratia , si mata igeer asista eng’ betusiek alak . Ak kiibutyi ngunoto mirmirindo ak mesundeito ; ak kiwendot kocheng’at bik che namoti inendet eut . 
Kingogeer anyun bounindet kit ne kayaak , koyan , kokwong’ agobo konetisietab Kiptaiyat .
Kiba anyun Paulo ak che kimi koboto inendet kobun melit eng’ Papos , ak koit Perga eng’ Pampulia : ak kiwa Johana koweektagei Jerusalem kobagakta ichek . 
Ak kingobun ichek Perga , koit Antiokia ne bo Pisidia ; ak kiba sunagogit eng’ betutab sabato , ak koteb ng’ony .
Ak kingobata somanetab Ng’atutiet ak sirutikab maotik koyokto bounikab sunagogit bik koba ole mi ichek , kolenji , Che kitupche , ngotinye ng’olyo age tugul ne imuchi kotoret bichu , omwa . 
Kotonon anyun Paulo , ak koborjine eut , kole , Ogaso okwek bikab Israel , ak okwek che oiywei Jehovah . 
Kilewen Jehovah ne bo bichu Israel kwanisiekyok , ak kotoror bichoto ye ki bunotik eng’ emetab Misri , ak kiimut ichek komong’ eng’ eut ne kim . 
Ak kimuitochi ichek eng’ atebosiekwak eng’ olo bo kenyisiek artam eng’ ong’atet . 
Ak kingo kagong’em bororiosiek tisab eng’ emetab Kanan , kogochi ichek emenywa koek borotet , eng’ olo bo kenyisiek bogol ang’wan ak konom : 
ak kingobata tuguchu kogochi ichek kiruogik agoi Samuel maotiot . 
Ak kingobata kosom laitoriat : ak kiigochi Jehovah ichek Saul weritab Kis eng’ kenyisiek artam , chito ne bo oretab Benjamin . 
Ak kingo kagoisto inendet , kong’eetyi Daudi koek laitoriandenywa ; ne kibaorianji agine kole , Kaanyoru Daudi weritab Jesii , chito ne iboiboi muguleldanyu , ne tun yaei magutikyuk tugul . 
Ak kiimutyi Jehovah Israel Yetindet , Jesu , eng’ keswekab chichito , ko u arorutiet ; 
ye kiga sib koamji Johana bik tugul che bo Israel , kabatisanet ne bo sigunet , ye kitomo konyo inendet . 
Ak ye ki negit koges Johana bandanyi , komwa kole , Olen a ng’o ? Ma a inendet . Ago ogeero , isubwa age , ne manyoljina atiakyi kweonikab kelyekyik .
Che kitupche , lagokab keswek che bo Abraham , ak alak che mi kwenung’wong’ che iywei Jehovah , kagiyokwech achek ng’olyondoni bo yetunet . 
Ichek che menyei Jerusalem , koboto bounikwak , amu kima nai inendet , anan kutuswekab maotik che kisomani eng’ sabato age tugul , kosuldae kutuswechuto kiruoget ne kiiruokyi inendet . 
Ak nganda kimanyor eng’ inendet ng’olyot ne igochin kome , ago kisom ichek Pilato kole , kebar inendet . 
Ak ye kingo kagoges tuguk tugul che kiga kisir agobo inendet , kochoor inendet eng’ ketit , ak konde kererit . 
Ago kiing’eet Jehovah inendet komong’ eng’ che kibek : 
Ak kigeer inendet eng’ betusiek che chang’ ichek che kitogosu koboto inendet kobunu Galili kobwanei Jerusalem , che nguno ko baorinik eng’ bik . 
Ak kiibwok logoiywek che miach che bo arorutiet , ne kigigochi kwanisiekyok , 
ko u ye kigosuldochi Jehovah lagokyok noto , amu kiing’eet Jesu ; ko u ye sirat eng’ Tiendab Kalosunet ne bo aeng’ , kole , I werinnyu , kaasichin rani . 
Ak ko u ye kiing’eet inendet komong’ eng’ che kibek , ma koweekyingei amu inendet kogeny nunet , kimwa ko u ni , kole , Tun agonin kaberuroik che tililen , ak ko bo iman , che bo Daudi . 
Amu kimwa agine eng’ Tiendo age , kole , Matun igochini neng’ung’ Ne Tilil kogeer nunet . 
Amu ye kingo kagoboisiechi Daudi kiruogutikab Jehovah eng’ ibindanyi , konuuch , ak kigitub koboto kwanisiekyik , ak kogeer nunet : 
ago ma keer nunet inendet ne kiing’eet Jehovah . 
Ingonaak anyun eng’ okwek , che kitupche , kele , kimwawok eng’ chichi nyoetab kaat ne bo tengekwogik : 
ak kiityin imanda eng’ inendet age tugul ne iyani , eng’ tuguk tugul , che koma komuchi koiityok imanda Ng’atutietab Musa . 
Oripge anyun , si manyonjok ne kigimwa eng’ maotik ; kele ,
Ogeero , okwek sasik , okwong’ie , ak olusye ; Amu ayae boisiet eng’ betusiekwok , Boisiet ne magoi oyan matiny , agot ngo mwawok chi .
Ak kingota komandoi ichek , kosom kole , tun ko ta koamji ichek ng’alechato eng’ sabato ne nyonei . 
Ak kingo kagomanda tuiyet eng’ sunagogit , kosub Paulo ak Barnaba che chang’ che bo Yahudik ak che konyiti Jehovah che kiwalak kobunji Yahudik : ye kingong’alaljin ichek , kogiil kole koba tai eng’ mieindab Jehovah .
Ak eng’ sabato ne isubi noto , koyumgei nganaset che negit tugul kole kogas ng’olyotab Jehovah . 
Ago ye kingogeer Yahudik tuiyosiek , koam ng’et kong’ , ak koesio eng’ kimnatet ng’alek che kimwaei Paulo , ak komwa ng’alek che yaachen kochubis . 
Kong’alal anyun Paulo ak Barnaba eng’ nyiganatet , kolen , Konyolu kemwawok korok ng’olyotab Jehovah . Amu ogirindoi , ak oruokyinige okwege ole manyolu onyoru sobondab koigeny , ogeero , kagibe oldab Bororiosiek . 
Amu king’atech Kiptaiyat ko u noto , kole , Kaandein iegu lapkeiyet ne bo Bororiosiek , Si kobiit iegu yetunet agoi tabandab ng’ony .
Ak kingogas Bororiosiek ng’olyondonito , koboiboitu , ak kogonyit ng’olyotab Jehovah : ak koyan tugul che kiga kelewenji sobondab koigeny .
Ak kiyom ng’olyotab Kiptaiyat koronoto tugul . 
Ago kiinde Yahudik ng’alekab chaamset kobogorisiek che konyiti Jehovah ak ko toogunotin , ak bik che eechen che bo nganaset , ak kiing’eet usisiet kous Paulo ak Barnaba , ak koon komanda eng’ kiwotosiekwak .
Ago kilelekyi ichek temburiek che mi kelyekwak , ak kiit Ikonio . 
Ak kinyi alamalyet boiboindo ak Tamirmiriet ne Tilil .
Ak ye kimi Ikonio , koba tuwai agoi sunagogitab Yahudik , ak kong’alal kot koyan tuiyet ne o ne bo Yahudik ak Yunanik . 
Ago kiim Yahudik che ki bistoik sobonwekab Bororiosiek kot kogochi kowech tupchosiek . 
Kitebe oloto anyun betusiek che chang’ ak kong’alali eng’ nyiganatet agobo Kiptaiyat , ne kibaorianji ng’olyotab mieindanyi , ak kogochin koyaak kaborunoik ak kwong’utik eng’ eunekwak . 
Ago kipcheigei tuiyet ne bo nganaset ; ak kinamgei alage ak Yahudik , konamgei alage ak che kiyoktoi .
Ak ye kimachei Bororiosiek ak Yahudik koboto bounikwak kobokyi ichek , kole koyachi ne ya , ak kolach eng’ koik , 
kosib konai , ak kimwechi Lustra ak Derbe , nganasok che bo Lukaonia , ak korotinwek che negite oloto : 
ak kiamda logoiywek che miach eng’ oloto .
Ak kitebyei chito age eng’ Lustra , ne kima ko kimen kelyekyik , ne ki solomwo koboch komi moetab kamet , ne kitomo kowendot . 
Kigas chichoto Paulo kong’alali : ak kingochiilji kong’ inendet chichoto , ak kogeer kole tinyei kayanet ne kimuchi kisoob , 
komwa eng’ kutit ne o kole , Tonon komie eng’ kelyeguk . Ak kitoromben ak kowendot . 
Ak kingogeer tuiyosiek kit ne kayai Paulo , kobolyo eng’ ng’alekab Lukaonia , kole , Kachorjech ge cheptalelisiek eng’ kergeindab bik . 
Ak kiguure Barnaba , Seu ; koguure Paulo , Herme , amu ki ng’alalindet ne o inendet . 
Ak kiget tisiindetab Seu ne kimi hekalunnyi taitab nganaset , tuga ak sinendoik kobwa kurgotik , ak kimachei inendet koboto tuiyosiek kogoito tisieywot .
Ago ye kingogas agobo noto che kiyoktoi Barnaba ak Paulo , kogerer ngoroikwak , ak koruai koba kwenutab tuiyet , koboldos , 
kolen , Murenju , kalya si oyai tuguchu ? Ki bik agachek , che kergei ak okwek , ak kagiibwok logoiywek che miach , si kobiit oweige omete tuguchu matilei kiy ak obwanji Jehovah ne sobei , inendet ne kiyaei kipsengwet ak ng’ony ak nyanjet , ak tugul che mi oloto : 
kibagakyi inendet bororiosiek tugul eng’ ibinwek che kigosiirto , kobendat eng’ ortinwekwak . 
Ago kima tebi buch inendet ama tinyei baoria , amu kiyai ne mie , ak kogonok ropta ne bunu kipsengwet ak betusiekab ruratet , kogochin kobiyong’so mugulelwekwok eng’ amitwogik ak kagasetab ge . 
Ak ki negit kotemene koger tuiyosiek eng’ ng’alechu si mata kogochi tiseiywot .
Ago kibwa Yahudik che kibunu Antiokia ak Ikonia : ak kingo kagolom tuiyosiek , kolach Paulo eng’ koik , ak kochuut komanda eng’ nganaset , kolen kagome . 
Ago ye kitonondos alamalyet ko kayiem inendet , kong’eet , ak kwo nganaset : ak eng’ betut ne kiisubi noto koba Derbe ak Barnaba .
Ak ye kingo kagoamji logoiywek che miach nganasanato , ak ko kagoyai che chang’ koek alamalyet , koweektagei koba Lustra , ak Ikonia , agoi Antiokia , 
kogimitoti sobonwekab alamalyet , kogiili koba tai eng’ kayanet , ak kolenji , kanyol keit bounatetab Jehovah eng’ nyalilwogik che chang’ . 
Ak kingo kagolewenji ichek boisiek eng’ kaniset age tugul , ak kosa eng’ karugutetab ge , konde ichek eutab Kiptaiyat , ne kiga koyan .
Ak kibun Pisidia , ak koit Pampulia . 
Ak kingo kagoamda ng’olyot eng’ Perga , kochortagei Atalia ; 
ak kibun melit eng’ oloto agoi Antiokia , oloto ole kigindae ichek mieindab Jehovah agobo boisiet ne kiga koyai kosulda .
Ak kingo kagobwa , koyum kaniset komugul , komwachi tuguk tugul che kiga koyai Jehovah eng’ ichek , ak ko u ye kiga koyatyi Bororiosiek kurget ne bo kayanet . 
Ak kitebi betusiek che chang’ koboto alamalyet .
Ak kichorgei bik alak che kibunu Judea ak konet tupchosiek , kole , Ngot ko magimuratanak ko u biteetab Musa , ko momuchi onyoru sorunet . 
Ak ye kingo kagotiiyo Paulo ak Barnaba mising’ ak koteebegei mising’ koboto ichek , kolewen tupchosiek Paulo ak Barnaba , ak alak eng’ ichek , kotogosta koba Jerusalem ole mi che kiyoktoi ak boisiek agobo ng’olyondonito .
Ak kingo kagoyomis anyun ichek kaniset eng’ bandanywa , kobun Poinike ak Samaria , komwaitaati agobo che kigowalogis koyan Jehovah eng’ Bororiosiek : ak kiigochi ng’olyondonoto tupchosiek tugul boiboiyet ne o . 
Ak kingo kagoit Jerusalem , kotaach ichek kaniset ak che kiyoktoi ak boisiek , ak komwachi ichek tuguk tugul che kiga koyai Jehovah koboto icheget . 
Ago kitononso alak eng’ kasubikab Parisaik che iyanotin , kole , Kanyol kimuratan ichek , ak keng’at ichek korib Ng’atutietab Musa .
Ak kiiyumgei che kiyoktoi ak boisiek si kobiit kogeer ole teptoi ng’olyondonito . 
Ak kingo kagoteebegei mising’ , kotonon Petero ak komwachi ichek , kole , Che kitupche , ongen okwek ole kigolewen Jehovah eng’ kwenung’wong’ koboch ye bo ui , kole , kogas Bororiosiek ng’olyot ne bo logoiywek che miach eng’ kutinnyu , ak koyan . 
Ak kibaorianji ichek Jehovah ne ingen mugulelwekab bik , kogochi ichek Tamirmiriet ne Tilil , ko u ye kigonech ; 
ak kima ibesiech ak icheget , ye kiitilili mugulelwekwak eng’ kayanet . 
Kalya nguno anyun si otiem Jehovah kot onde chogit kaatitab alamalyet , ne kima imuch koib kwanisiekyok anan achek ? 
Ago kiyani kele kisoruech eng’ mieindab Kiptaiyat Jesu , ko u ye kisoru agichek .
Kosisyo anyun tuiyet komugul ; ak koepchi it Barnaba ak Paulo kotetyin ichek kaborunoik ak kwong’utik che kiga koyai Jehovah eng’ ichek eng’ kwenutab Bororiosiek . 
Ak kingo kagosisyo , kowol Jakobo , kole , Che kitupche , ogaso . 
Kagomwa Simion ko u ye kirutochi Jehovah Bororiosiek eng’ tai , si kobiit kolewenji kainennyi bik eng’ ichek . 
Ak kanamgei nito ak ng’alekab maotik ; ko u ye sirat , kole , 
Ye ibata tuguchu aweege , Ak ateech kogeny gotab Daudi , ne kigolul ; Ak ateech kogeny komoswek che kigolulyo , Ak alum kotonon : 
Si kocheng’ bik che ng’etunotin Kiptaiyat , Ak Bororiosiek tugul che kiguurtoe kainennyu . 
Mwaei Kiptaiyat , ne yaei tuguchu si konaak koboch taunetab ng’ony .
Noto anyun , atile kiruoget ko u ni ale , amata kinyalil achek ichek che bo Bororiosiek che bwanjin Jehovah ; 
ago ongesirji ichek , kelenji kotabanegei muruonindab kanamonik , ak sokset , ak ne bo tuguk che kagiget , ak korotik . 
Amu kitinyei Musa koboch ibinwek che bo keny eng’ nganasok tugul , icheget che amdoi agobo inendet , che kisomani eng’ sunagogisiek eng’ sabato age tugul .
Kogeer anyun che kiyoktoi ak boisiek , koboto kaniset komugul , kole mie kolewen bik alak eng’ ichek , ak koyokto koba Antiokia koboto Paulo ak Barnaba ; choto ko Judas ne kigiguure Barsaba , ak Sila , bik che eechen eng’ tupchosiek : 
ak kisir ko u ni ak koyoktoe ichek , Kisirjini achek che kiyoktoi ak tupchosiek che boisiek , tupchosiek che bo Bororiosiek che mi Antiokia ak Suria ak Kilikia , kigatok : 
amu kogegas kele , inyalilok eng’ ng’alek bik alak che kibunei kwenunnyo , kong’emei sobonwekwok ; bik che kima king’at ko u noto ; 
kagigeer kele mie eng’ achek , che kagechamnyechi , kelewen bik ak kiyokwok koboto chamanikyok Barnaba ak Paulo , 
bik che kigogoito sobonwekwak amu kainetab Kiptaiyandennyo Jesu Kristo . 
Kagiyogu anyun Juda ak Sila , si komwawok icheget agichek tuguchuto eng’ kutuswekwak . 
Amu kigeere kele mie eng’ Tamirmiriet ne Tilil , ak eng’ achek kele , magigesenjok milet ne nyigis kosiir tuguchu nyolu ; 
kele otabanege tuguk che kieng’jin kanamonik , ak korotik , ak banyekab che kagiget , ak sokset ; ngotabanege choto , komieitu eng’ okwek . Saisere .
Ye kingo kagiyokto koba anyun , kochortagei koba Antiokia ; ak kingo kagoyum tuiyet , kogochi baruet . 
Ak kingo kagosoman koboiboitu agobo kagaigaet . 
Ak kiigiil Juda ak Sila , tupchosiek eng’ ng’alek che chang’ , ak kogimit amu ki maotik agichek . 
Ak kingo kagotebe oloto betusiek alak , kounda tupchosiek ichek eng’ kalyet koba ole mi ichek che kiiyogu . 
Ago kitebe Paulo ak Barnaba Antiokia , koneti ak koamdoi ng’olyotab Kiptaiyat , koboto bik alak che chang’ agichek .
Ak kingobata betusiek alak kolenji Paulo Barnaba , Ingeweege nguno kerutochi tupchosiek eng’ nganaset age tugul ole kigeamdaate ng’olyotab Kiptaiyat , ak kegeer ole teptoi . 
Ak kimachei Barnaba mising’ komut Johana , ne kigiguure Mariko , koba tugul . 
Ago kiibwat Paulo kole , ma mie kimut inendet ne kiga kobagakta ichek eng’ Pampulia , ama cham koba boisiet koboto ichek . 
Ak king’eetyo ng’alek che koromen , kot kopcheigei ichegei , ak kiimut Barnaba Mariko , ak kobun melit agoi Kupro ; 
ago kilewen Paulo Sila , ak koba, ko kagonde tupchosiek ichek mieindab Kiptaiyat . 
Ak kobun Suria ak Kilikia , kogimitoti kanisosiek .
Ak kinyo agine Derbe ak Lustra : ak ogeero , kimi age ne bo alamalyet oloto , ne kigiguure Timoteo , weritab Chebyahudiot ne kiiyani ; ago ki Yunanindet kwandanyi . 
Kibaorianjin inendet tupchosiek che kimi Lustra ak Ikonio kole mie . 
Kimachei Paulo chichito koba tuwai ; ak kiimut inendet ak komuratan amu Yahudik che kimi komoswechoto : amu kiingen tugul kole Yunanindet kwandanyi . 
Ak ye kibendi bandanywa kobunoti nganasok kogochi ichek ng’atutik , che kiga ng’at che kiyoktoi ak boisiek che kimi Jerusalem , si korib . 
Kigigimit anyun kanisosiek eng’ kayanet , ak kotesak koitenywa betut age tugul .
Kiba anyun kobun koret ne bo Prugia ak Galatia , ko kagoete ichek Tamirmiriet ne Tilil komwaita ng’olyot eng’ Asia ; 
ak ye kingotorjigei Musia , kotiem koba Bitunia ; ago ma chamji ichek Tamirmirietab Jesu ; 
ak kingosiir Musia , kochortagei Troa . 
Kinyonji anyun ng’ang’utiet Paulo kemoi ; kimi chitab Makedonia ne kitononi , kogoigoi inendet , kolen , Long’u Makedonia , nyo toretech . 
Ak ye kingo kagogeer ng’ang’utiet , eng’ sainato kemach kebe Makedonia , ko kagenai kele kogoguurech Jehovah si kobiit keamji ichek logoiywek che miach .
Kigibun anyun melit kebunu Troa , kitorjige Samotrake , ak betut ne kiisubi noto keit Neapoli : 
ak keng’eetyo oloto kebe Pilipi , ne nganasetab Makedonia , ne ki toogunot eng’ emonoto , ne kiuchi Romanik : ak kigitebe nganasanato betusiek alak . 
Ak eng’ betutab sabato kemandae ormarichet kebe ole negite ainet , ole kigilen oldab saet ; ak kigiteb ng’ony ak keng’alalji kobogorisiek che kiga tuiyo . 
Ak kigasech kobogoriot age , ne kigiguure Ludia , aldaindetab ngoroik che arusen ne birir , ne bo nganaset ne kiguure Tuatera , ne kiilosu Jehovah : ne kiyat Kiptaiyat muguleldanyi , si koepchi it tuguk che kimwaei Paulo . 
Ak ye kiga kibatisan inendet , ak bikab gonnyi , kogaigaech , kole , Ngo kaogeer ole ayani Kiptaiyat , obwa gonnyu , ak otebi . Ak kibirjech kebe .
Ak ye kigibendi oldab saet , kotuiyenech chepto ne kitinyei tamirmiriet ne ng’orsei ne kiipchi kiptainikyik tuguk che chang’ amu ng’orset . 
Kiisubot Paulo kebendi tugul , ak komwaei eng’ kutit ne o , kolen , Bichu ko otwogikab Jehovah ne Toror Mising’ , che mwawok oretab yetunet . 
Ak kiyai inendet ko u noto eng’ betusiek che chang’ . Ago kiarogen Paulo mising’ , ak kowelelgei ak kolenji tamirmirionoto , Kang’atin eng’ kainetab Jesu Kristo ale , mong’u eng’ inendet . Ak kimong’ eng’ sainato .
Ago kingogeer kiptainikyik kole kagobet kamang’unetab keljinenywa , konam Paulo ak Sila , ak kochuut koba taitab bounik eng’ oldab aldaisiet , 
ak kingo kagomut ichek kobwa taitab kiruogik , komwa kole , Inyalili bichu nganasennyo mising’ , ago icheget ko Yahudik , 
ak ineti bitonwek che ma chamdaat eng’ ng’atutik ketaach , anan kisub , amu achek ko ki Romanik . 
Ak king’eet tuiyet kibagenge kobokyi ichek : ak kogerer kiruogik ngoroikab bichoto , ak kong’at kebir eng’ kirokwek . 
Ak kingo kagobir ichek mising’ , kotoorji korgoret , ak kong’at ribindetab korgoret korib komie : 
ak kingo kagonyor ng’atutiet ne u noto , kotoorji ichek got ne bo orit , ak koratyi kelyekwak temeleiywek .
Ago kisaei Paulo ak Sila ak kotienjin Jehovah tienwogik olo bo kemoi kwen , ak kiepchin it ichek kimonjororinik ; 
ak kibotan emet mising’ eng’ sainato , kot kotumdumgei lumeiywekab korgoret : ak eng’ sainato koyatogis kurgotik tugul ; ak kiitiagogis tuguk che kigirate chi tugul . 
Ak kingosiir eng’ ruondo ribindetab korgoret , ak kogeer kurgotikab korgoret ko yatotin , kong’us rotwennyi bo chok , ak ki negit kobargei , kolen kagochililyo kimonjororinik . 
Ago kimwa Paulo eng’ kutit ne o , kole , Ameyachige kiy ne ya : amu kimi yu achek tugul .
Ak kiguur keib taisiek , ak kotoromben kwo orit , ak kiibutyi kelyekab Paulo ak Sila kobotananu eng’ kaiyweisiet , 
ak kiimut komong’ sang’ , ak kole , Kiptainichu , ayai nee si kesorua ? 
Kolenji , Iyan Kiptaiyat Jesu , si kesorun , inye ak gong’ung’ . 
Ak kimwachi inendet ng’olyotab Kiptaiyat , koboto tugul che kimi gonnyi . 
Ak kiimut ichek sainato bo kemoi , ak kounji birutikwak ; ak kigibatisan inendet ak bikyik eng’ sainato . 
Ak kiimut koba gonnyi ak kogochi amitwogik , ak kiboiboitu mising’ , koboto gonnyi tugul , amu kagoyan Jehovah .
Ak ye kingoeech , koyokto kiruogik kiptainikab askarik , kole , Ounde bicho koba . 
Ak kimwachi ribindetab korgoret Paulo ng’alechato , kole , Kagoyok kiruogik kole keundak obe : omong’u anyun ak obe eng’ kalyet . 
Ago kilenji Paulo ichek , Kagobirech eng’ taitab bik , ama kiruokwech , achek bik che ki Romanik , ak kogotoorjech korgoret ; ak nguno komachei koonech eng’ ung’ot ? Achicha , ma u noto ; ago ingobwa icheget komutech kemande . 
Ak kimwachi kiptainikab askarik ng’alechuto kiruogik : ak kiiywei , kingogas kole icheget ko Romanik : 
ak kibwa kogaigai ichek ; ak kingo kagomut ichek kobwa sang’ , kosom , kolenji , Oba eng’ nganaset . 
Ak kimanda eng’ korgoret , ak kiba agoi gotab Ludia : ak kingo kagogeer tupchosiek , kogaigai ichek , ak koba .
Ak kingo kagobun Ampipoli ak Apolonia , koit Tesalonike , ole kimi sunagogitab Yahudik : 
ak kiwa Paulo ole mi ichek , ko u ye kicham koyaei , ak kong’alal koboto bichoto eng’ sabatosiek somok eng’ sirutik , 
kong’ang’jin ak koborjin komie kole kiga nyolji Kristo konyalil , ak kong’eet kogeny eng’ che kibek ; ak kole Jesu nito aamwok , ko Kristo . 
Kiiyan anyun alage eng’ ichek , ak konamgei ak Paulo ak Sila ; ak tuiyet ne o ne bo Yunanik che kigonyiti Jehovah , ak che chang’ eng’ kobogorisiek che toogunotin .
Ago ye kingoam ng’etkonda Yahudik , konamgei ak bik che yaachen che matilei kiy , ak kiiyum tuiyet , ak kong’eet ichek bolatet eng’ nganaset ; ak kibut gotab Jason , komachei kole komut ichek sang’ koba ole mi bik . 
Ak ye kimata konyor , kochuut Jason ak tupchosiek alak koba taitab kiruogikab nganaset , koboldos , kolen , Kagobwa oli kogeny bichu kogowal ng’ony ; 
bik che kagotaach Jason : ak yaei bichuto tugul , tuguk che etei ng’atutikab Kaisari , komwaei kolen mitei laitoriat age , ne inendet ko Jesu . 
Ak ye kingogas tuguchuto , koiim tuiyet ak kiruogikab nganaset . 
Ak kingo kagoname Jason ak bik alak , tuguk , kounda koba .
Ak ne matianit koyokto tupchosiek Paulo ak Sila kemoi koba Berea : ak kingoit oloto , koba sunagogitab Yahudik . 
Ak ki miachen bichu kosiir choto bo Tesalonike , amu kitaach ng’olyot ak kocham mising’ , kosiachi sirutik betut age tugul , si kobiit konai ngo iman tuguchu . 
Kiiyan anyun che chang’ eng’ icheget ; ak kobogorisiek che bo Yunanik che toogunotin , ak murenik che chang’ .
Ago kingonai Yahudik che bo Tesalonike kole , amdoi Paulo ng’olyotab Jehovah eng’ Berea agine , koba oloto agine , ak kowas ak konyalil tuiyosiek . 
Koyokto anyun ngunoto tupchosiek Paulo kot koit nyanjet : ak kita kotebi eng’ oloto Sila ak Timoteo . 
Ago icheget che kiimuti Paulo ko kiimut agoi Atene : ak kingotaach ng’atutiet koipchi Sila ak Timoteo kole koba ole mi inendet kochok , koba anyun .
Ak kingota kogeni Paulo ichek eng’ Atene , koiimak tamirmiriennyi eng’ orinnyi , ye kingogeer nganaset ko nyiitat kanamonik . 
Kong’alal anyun eng’ sunagogit koboto Yahudik ak bik che konyiti Jehovah , ak eng’ oldab aldaisiet eng’ betut age tugul koboto che kituitos ak inendet . 
Ak kituiyo koboto inendet alak che bo ng’omotikab Epikurio ak Stoiko . Ak kole alak , Mwaei nee kipchang’alaini ? Kole alak , U kabartaindet ne bo cheptalelisiek che ter : amu kiamdoi Jesu ak ng’eetyet . 
Ak konam inendet , ak komut kwo Areopago , kole , Tos kimuchi kenai kele nee konetisioni leel , imwae ? 
Amu keipchi itikyok tuguk alak che leelach : noto anyun kimache kenai kit ne iboru tuguchuto . 
(Ak kima kotinyei bik tugul che bo Atene , ak toek che kimi oloto , boroindo ne bo kiy age kobate komwa anan kogas ng’al che too .)
Ak kitonon Paulo eng’ kwenutab Areopago , ak kole , Okwek bikab Atene , kaageer ale eng’ tuguk tugul ogiilige mising’ eng’ sautik . 
Amu ye kiasiirtoi , ak ageer tuguk che osae , anyoru agine kapkorosut ne tinyei sirutichu , BO CHEPTALELIT NE MANAEI CHI . Noto anyun ne osae amongen , aboruok anyun nito . 
Mamenyei hekalusiek che kigiyae eunek Jehovah ne kiyai ng’ony ak tuguk tugul che mitei oloto , amu inendet ko Kiptaiyatab kipsengwet ak ng’ony . 
Ama kiboisiechin eng’ eunekab bik , ko u ne banani kiy , amu inendet ne igochin tugul sobondo , ak kabuset , ak tuguk tugul ; 
ak kiyai eng’ chito agenge bororiet age tugul ne bo bik si komeny ng’ony komugul , ko kagoborji kenyisiek che kiging’at , ak kiwotosiekab meng’otenywa ; 
si kobiit kocheng’ Jehovah , komang’u kole tamangab kotamdamat , ak konyor inendet , nganda ma loo eng’ age tugul eng’ achek : 
amu kisoptosi eng’ inendet , ak kebendoti , ak kemi ; ko u ye kigomwa alage eng’ sirikwok che bo ng’alek che kergei ak tienwogikab kalosunet , kole , Amu ki lagokyik ak achek . 
Ngo ki lagokab Jehovah anyun , ko manyoljech kibwat kele kergei Jehovah ak tahabu , anan feda , anan koita , che kigiyai eng’ musoknatet ak eng’ ng’omnatetab bik . 
Kima mage kiy anyun Jehovah betusiek che kima komi naet ; ago kang’at nguno kole kosik bik tugul eng’ komosta age tugul : 
amu kigochob betut , ne tun iruokyine ng’ony eng’ imanda eng’ chichoto kigonde ; ak kigoborji komie bik tugul agobo noto , amu kiing’eet inendet komong’ eng’ che kibek .
Ye kingogas anyun agobo ng’eetyetab che kibek , kochombil alage ; ago kile alak , Ta kegasun nito betut age . 
Kimanda anyun Paulo eng’ kwenunywa .  
Ago kinamgei bik alak ak inendet , ak koyan ; ki age eng’ icheget Dionusio Areopagindet , ak kobogoriot ne kiguure Damaris , ak alak che kimi koboto icheget .
Kingobata tuguchu kwo Paulo eng’ Atene , ak koit Korinto . 
Ak kinyor Yahudiot age ne kiguure Akula , chito ne bo Ponto , ne kita kobunu Italia , koboto osotiondennyi Prisila , amu kiga ng’at Klaudio kole koba Yahudik tugul eng’ Rom : ak kinyo ole mi ichek ; 
amu ki kergei boisiennyi ak nenywa , kotebi anyun koboto ichek , ak kobois tugul ; amu ki nabik che bo emaisiek icheget . 
Ak king’alali eng’ sunagogit sabato age tugul , ak kochuutu Yahudik ak Yunanik .
Ago ye kingochorgei Sila ak Timoteo kobunu Makedonia , konyonji Paulo kachirjiret ne bo ng’olyot , kobaorianjin Yahudik kole Jesu ko Kristo . 
Ak ye kingogirindagei ak inendet , ak komwa ng’alek kochubis , koleglekta ngoriennyi , ak kolenji , Ingotebi korotikwok eng’ metowekwok ; a tilil ane : koboch nguno ko kawe oldab Bororiosiek . 
Ak kiwa eng’ oloto , ak kwo gotab chito age ne kiguure Tito Justo , chito ne kiilosu Jehovah , ne kinamegei gonnyi ak sunagogit . 
Ak kiiyan Krispo Kiptaiyat , ne ki bounindetab sunagogit , koboto gonnyi tugul ; ak kingogas che chang’ che bo Korintoek , koyan , ak kigibatisan .
Ak kilenji Kiptaiyat Paulo kemoi eng’ ng’ang’utiet , Ameiywei , ago ng’alal inye , amat isis : 
amu ami koboten , ama mi chi ne twain koyaun ne ya : amu atinye bik che chang’ eng’ nganasani . 
Ak kimeny oloto kenyit agenge ak arawek lo , koneti ng’olyotab Jehovah eng’ kwenunywa .
Ago ye kingo kiruogindetab Akayo Galio , kong’eetyi Yahudik Paulo eng’ maget agenge , ak komut inendet kwo taitab ng’echeretab kiruoget , 
kole , Ichuuti chichi bik kole kolos Jehovah eng’ oret ne etei Ng’atutiet . 
Ago ye kimachei Paulo kotwek , kolenji Galio Yahudik , Okwek Yahudichu , nda bo yaitio ng’alechu iman , anan ko bo chalwok ne ya , ta nyolu agaswok : 
ago ngo teebutik agobo ng’alek ak kainaik ak ng’atutieng’wong’ okweget , oyai okwege ; mamache aek kiruogindetab ng’alechuto . 
Ak kion ichek koba eng’ oldab ng’echeretab kiruoget . 
Ak kinam tugul Sostene , bounindetab sunagogit , ak kobir inendet eng’ taitab ng’echeranato bo kiruoget . Ak kima mage kiy Galio ng’alechato tugul .
Ak kingobata ni , ak ko kagotebi Paulo betusiek che chang’ , kobagakta inendet tupchosiek kobun melit kwo Suria , koboto Prisila ak Akula ; ye kiga kocher metit eng’ Kenkrea : amu kiga koarorta kiy eng’ kayosiet . 
Ak kiit Epeso ak kobagakta ichek eng’ oloto : ago kiwa inendet sunagogit , ak kong’alal ak Yahudik . 
Ak kingomwachi kole , kota kotebi ak ichek , koma kocham ; 
ago kingobagaktoi ichek , komwa kole , Aweekyinoge kogeny ngo cham Jehovah , ak kibun melit kwo Epeso .
Ak ye kingo kagolanda Kaisaria , kotogosta kwo kogat kaniset , ak kochortagei kwo Antiokia . 
Ak kingo kagotebi eng’ oloto betusiek alak , kwo kobunot koret ne bo Galatia ak ne bo Prugia , ko u ye rubegei , kogimitoti alamalaik tugul .
Ak kinyo Epeso Yahudiot age , ne keguure Apolo , ne bo Aleksandria , chito ne ng’om ; ak ki kim eng’ sirutik . 
Kiga kinet chichito oretab Kiptaiyat ; ak amu kitinyei kagiiletab ge eng’ tamirmiriennyi , kong’alal ak konet komie ng’alek agobo Jesu , kongen kabatisanetab Johana kityo : 
ak kitoi kong’alal eng’ nyiganatet eng’ sunagogit . Ago ye kingogas Prisila ak Akula , komut inendet kwo oldanywa , ak koborji inendet oretab Jehovah komie kosiir . 
Ak ye kimachei kolanda kwo Akaya , kogimit tupchosiek inendet , ak kosirji alamalyet kole kotaach inendet : ak ye kingo kagoit , kotoret inendet , ichek mising’ che kiga koyan eng’ mieindo : 
amu kiiguiyechi Yahudik komie eng’ kimnatet , eng’ taitab bik , koborjin eng’ sirutik kole Jesu ko Kristo .
Ak ye kita komi Apolo Korinto , ko kagobun Paulo emet kwen , koit Epeso , ak konyor alamalyet : 
ak kilenji ichek , Tos kiotaach Tamirmiriet ne Tilil ye kingoyan ? Kolenji , Achicha , tomo agot kegas ngo mitei Tamirmiriet ne Tilil . 
Ak kilenji , Kigibatisanjok nee anyun ? Ak kile , Kigibatisanjech kabatisanetab Johana . 
Kole Paulo , Kiibatisanis Johana eng’ kabatisanetab sigunet , kolenjin bik kanyol koyan inendet ne isubu inendet , noto ko Jesu . 
Ak ye kingogas nito , kibatisan eng’ kainetab Kiptaiyat Jesu . 
Ak ye kingo kagogonoor Paulo eunekyik icheget , konyonji anyun Tamirmiriet ne Tilil ichek ; ak king’alal eng’ kutuswek che terotin , ak koamda . 
Ak ki olo bo taman ak aeng’ bichoto tugul .
Ak kiwa sunagogit orit , ak kong’alal eng’ nyiganatet eng’ arawek somok , kong’alali ak kolomei agobo tuguk che bo bounatetab Jehovah . 
Ago ye kingouuegitu mugulelwekab alak ak kobistoe , ak komwaei ne ya agobo Oranato eng’ taitab tuiyet , kwo eng’ ole mi , ak kotaban alamalyet , kong’alaljin betut age tugul eng’ skulitab Turano . 
Kiyaak ko u noto eng’ kenyisiek aeng’ ; kot kogas ng’olyotab Kiptaiyat tugul che kimenyei Asia , Yahudik koboto Yunanik .
Ak kiyai Jehovah boisionikab kimnatet che ter eng’ eunekab Paulo : 
kot keipchi che miandos kitambaok ak angok che kiga kotiiny bortanyi , ak kiistogei mainwek eng’ bichoto , ak kimanda tamirmirik che yaachen eng’ ichek . 
Ak kitoi Yahudik alage che kiombenoti , che kilen koon oik , komwa kainetab Kiptaiyat Jesu eng’ icheget che kitinyei tamirmirik che yaachen , kolen , Ayosiewok eng’ Jesu ne amdoi Paulo . 
Ak kimi werik tisabu che bo Skeba , inendet Yahudiot , tisiindet ne o , che kiyai ng’olyondonito . 
Ak kiwolji tamirmiriet ne ya ichek , kolenji , Angen Jesu , ak angen Paulo : ago okwek ko o ng’o ? 
Ak kitorombenji chichoto kitinyei tamirmiriet ne ya ichek , ak konenet ichek , ak koterter , kot komwei komanda eng’ goyoto ach ngor ko kagiguoten . 
Ak kinaak nito eng’ tugul , Yahudik koboto Yunanik , che kimenyei Epeso ; ak kinyor kaiyweisiet ichek tugul , ak kinyor teegisto kainetab Kiptaiyat Jesu . 
Kibwa agichek che chang’ che kiiyan , kong’anyei , ak kobortoi boisionikwak . 
Ak kiib bukuisiekwak bik che chang’ eng’ ichek che kiyaei ng’orset , ak kobeel eng’ taitab bichoto tugul : ak kiit kamanutienywa , konyor kole kiitei fedaisiek elfusiek konom . 
Kotesak ko u noto anyun ng’olyotab Kiptaiyat eng’ kimnatet ak koterter .
Kingobata anyun tuguchuto , komach Paulo eng’ tamirmiriennyi kwo Jerusalem , ko kagobun Makedonia ak Akaya , kolen , Ye kaawe oloto , ko kanyol ageer Rom agine . 
Ye kingo kagoyokto aeng’ eng’ ichek che kiboisiechin inendet koba Makedonia , Timoteo ak Erasto , kota kotebi inendet eng’ Asia ne matia .
Ak king’eet bolatet ne o eng’ betusiechoto agobo Oranato ; 
amu chito age ne kiguure Demetrio , kitang’indet ne bo feda , ne kiitanyi kanamonik che bo feda che bo Artemi , ne kiipchin tuguk che chang’ kitang’ik ; 
che kiiyum kibagenge koboto bik che kitinyei boisiet ne u noto , ak kolenji , Murenju , ongen okwek ole , bunu magornatennyo boisioni . 
Ak ogeere ak ogase ole , ma eng’ Epeso kityo , ago negit Asia tugul , kagochuut bik che chang’ Paulo-inito , ak koweechi , kolenjin , choto kigiyae eunek ko ma cheptalelisiek : 
ak ma kele kityo biitu bichiindab sasisiet ne kisasei boisiennyo ; ago kiiti kele ma kiy hekalutab cheptalelit ne o ne kobogoriot Artemi , ak keistoe inendet teegistannyi , ne koilosu Asia tugul koboto ng’ony .
Ak ye kingogas nito , konerekso inne , ak kobolyo , kole , O Artemi ne bo Epesoek . 
Ak konyi anyun nganaset bolatet : ak koruai kibagenge oldab ureriet , ko kagonam Gaio ak Aristarko , bikab Makedonia , che kibendoti ak Paulo . 
Ak ye kimachei kwo Paulo orit ole mi bik , ko ma kochamji alamalyet . 
Ak kiiyokto ng’olyot bik alage che eechen che bo Asia , amu ki choronokyik , si mat kogoitogei kwo oldab ureriet orit . 
Kiboldos anyun alage , komwaei ni , komwaei alage kit age : amu kibiit bolatet eng’ tuiyet ; ak kima kongen che chang’ kit ne kiigochi kotuiyo . 
Ak kiimut Aleksandro komong’ eng’ tuiyet , kogoito Yahudik inendet . Ak kiiborji Aleksandro bichoto eng’ eut , ak kimachei kosorgei eng’ bichoto . 
Ago ye kingonai kole inendet ko Yahudiot , kobolyo tugul eng’ kutit agenge , eng’ olo bo saisiek aeng’ , kolen , O Artemi ne bo Epesoek . 
Ak kingo kagomwachi sirindetab nganaset tuiyet kosisyo , kole , Okwek bikab Epeso , tos mi ng’o ne maingen kole nganasetab Epesoek ko ribindetab hekalutab Artemi ne o , ak kanamwet ne kiibut kobunu barak ? 
Ak ngo magimuchi ketiiyo agobo tuguchu , ko kanyol osisye , mat osartae ng’olyo . 
Amu kaomutu bichu , che ma rebikab hekalusiek ama chubei cheptalelinnyo ne kobogorio . 
Ngo tinyei anyun Demetrio ak musogik che mi koboto inendet , ng’olyo agobo chi , ko yatotin kapkiruogutik , ak mitei bounik: ingoruokyin anyun ichegei . 
Ago ngocheng’ okwek ng’olyo agobo tuguk alak , ko tun kilititi eng’ tuiyet ne cham komi . 
Amu mi bichiindo ne tos kiruokwech agobo bolatet ne bo rani , amu mami kito ne bo : ak magimuchi ketetu kiy agobo tuiyoni . 
Ak kingo kagomwa ko u noto , komwachi tuiyet koba .
Ak kingobata bolatet , ko kagoyokto Paulo alamalyet kobwa ak kogimit ichek , koyomisgei , si kwo Makedonia . 
Ak kingo kagobun komoswechoto , ko kagogimit ichek eng’ ng’alek che chang’ , koit emetab Yunanik . 
Ak kingo kagotebe oloto arawek somok , kochob Yahudik ng’alek eng’ ung’ot agobo inendet , ye kimachei kobun melit kwo Suria , komachei kole koweegegei oretab Makedonia . 
Ak kiba koboto inendet agoi Asia Sopatro ne bo Berea , ne bo gab Puro ; ak che bo Tesalonikek Aristarko ak Sekundo ; ak Gaio ne bo Derbe , ak Timoteo ; ak Tukiko ak Tropimo che bo Asia . 
Ago kiga kondo chuto , ak kiigenech eng’ Troa . 
Ak kigibun melit eng’ Pilipi ko kagobata betusiekab makatiat ne ma kinde mermerek , ak keit ole mi ichek eng’ Troa eng’ betusiek mut ; ole kigitebe eng’ betusiek tisab .
Ak eng’ betutab tai ne bo wigit ye kiga kiyumge si kebutul makatiat , koamji Paulo ichek , ye kimachei kwo eng’ betut ne bo aeng’ ; kong’alal koek keny agoi kemoi kwen . 
Ak kimi taisiek che chang’ eng’ got ne bo barak , ole kiga kiyumjige . 
Ak kitebe tirisiet neranet age ne kigiguure Eutuko ak kibirto met ; ak kita koamji Paulo koek keny , ak kingobirto met , kotururtogei kong’eete got ne bo somok , ak kigisut ko kagome . 
Ak kichortagei Paulo , ak koitaegei inendet , ak kosuube eunekyik , komwa kole , Moiimge ; amu ta kosobei . 
Ak kingotogosta , ak kobutul makatiat , ak koam , ak kong’alal keny koboto ichek , agoi koeech , kwo anyun . 
Ak kiimut nerananato ko kagosob , ak kinyor kagaigaet ne o .
Ago kigindoi achek kebe melit , kebe Asos , amu kigimache kimut Paulo eng’ oloto : amu kiga kong’at inendet ko u noto , komach inendet kole kobun keldo . 
Ak ye kingetuiye ak inendet eng’ Asos , kimut inendet konyo melit , ak keit Mitulene . 
Ak kigibe eng’ oloto kebun melit , keit Kio eng’ betut ne bo tai ; ak betut ne bo aeng’ keit Samo ; ak betut ne bo somok keit Mileto . 
Amu kiga kobegechi Paulo kwo kosiirtoe Epeso eng’ melit , si ma igagei eng’ Asia ; amu kiigirgiri , kole tamangab koit Jerusalem eng’ betutab Pentekost .
Ak kiiyokto eng’ Mileto keguur boisiekab kaniset eng’ Epeso . 
Ak ye kingobwa ole mi inendet , kolenji , Ongen okweget koboch betut ne bo tai ye kingatau atiech Asia , ole kiateptoi kobotok tugul , 
aboisiechini Kiptaiyat eng’ kaming’inetab ge tugul , ak eng’ beekab kong’ , ak eng’ tiemisiosiek che kibwanja eng’ chobutik che bo ung’ot che bo Yahudik ; 
ko u ye kima ariny amwawok kiy age tugul ne imuchi kotoretok , ak anetak eng’ taitab bik , ak ang’eete got age agoi got age , 
abaorianjini Yahudik koboto Yunanik sigunet eng’ taitab Jehovah ak kayanet eng’ Kiptaiyandennyo Jesu Kristo . 
Ak ogeer anyun , nguno , awendi Jerusalem korata tamirmiriet , amangen tuguk che bwanjina eng’ oloto : 
kobate kityo baorianjina Tamirmiriet ne Tilil eng’ nganaset age tugul , kolen , igena ratisiosiek ak nyalilwogik . 
Ago maiiti sobondanyu ale kiy ne achame kot , si kobiit ages bandanyu , ak boisiet ne kiataach eng’ Kiptaiyat Jesu , abaorianji logoiywek che miach che bo mieindab Jehovah .
Ak nguno anyun , ogeero , angen ale okwek tugul che kiaamdaate bounatetab Jehovah kwenung’wong’ , koma ogeere togennyu kogeny . 
Abaoriani anyun eng’ taing’wong’ betuni , ale , a tilil eng’ korotikab bik tugul . 
Amu ma ariny amwawok magutik tugul che bo Jehovah . 
Oripge anyun okweget , koboto akwet tugul , ne kigonok Tamirmiriet ne Tilil oegu ribik , obai kanisetab Jehovah , ne kiale korotikyik . 
Angen ale ye kaawe komong’jok suik che koromen , ama rire akwet : 
ak tun ng’eetos alage eng’ kwenung’wong’ komwaei ng’alek che imaasi bich , si kochuut alamalyet kosub ichek . 
Oripse anyun , ak obwat ole ma abagakte atigon chi age tugul eng’ beekab kong’ eng’ kenyisiek somok kemoi ak bet .
Ara anyun , kabagakyok nguno eutab Jehovah , ak ng’olyotab mieindanyi , ne imuchi koteechak , ak kogonok borotet koboto ichek tugul che kitilili . 
Ma agase miat feda che bo chi age tugul , anan tahabu , anan ngoroik . 
Ongen okwek ole kibois eunechu agobo tuguk che kianyalili , ak agobo ichek che kimi kobota . 
Kiagonok kaborunet eng’ tuguk tugul , ale ye oboisiei ko nyolu otoret che matinyei kimnatet , ak obwati ng’alekab Kiptaiyat Jesu , ko u ye kimwa inendet kole , Tinyei boiboiyet kagoitoet kosiir taaget .
Ak kingo kagomwa ko u noto , kogutuny , kosa koboto ichek tugul . 
Ak kiririo ichek tugul mising’ , ak kosuub kaatitab Paulo , ak kong’utut inendet , 
koarogendos kosiir agobo ng’olyot ne kiga komwa , kole matun kogeerei togennyi kogeny . Ak kiiyomis inendet kowendi kolanyei melit .
Ak ye kingo kagebesie ak icheget , ak ketau kebe eng’ melit , kilitit banda , kitorjige Kos , ak betut ne kiisubi noto keit Rodo , ak kebe eng’ oloto agoi keit Patara : 
ak ye kingenyoru melit ne landoi kowendi Poinike , kelany , ak kebe . 
Ak ye kiga kegeer Kupro , kesiirtoe komi eut ne bo katam , kebe agoi Suria , ak kechoruge eng’ melit eng’ Turo : amu yoto ye kinemune tugukab melit . 
Ak ye kiga kenyoru alamalyet , ketebi eng’ oloto betusiek tisab : ak kimwachi ichek Paulo eng’ Tamirmiriet kolenji , amat kotiech Jerusalem . 
Ak kingo kagigesu betusiechoto , kebe bandanyo ; ak kiiyomisech ichek tugul koboto osotik ak lagok , agoi kemande eng’ nganaset : ak kegutung’se eng’ ngegut , kesa ,
ak kigochige saisere ; kelany anyun melit koweek ichek koba ga .
Ak ye kiga kigesu banda ne bo melit kebunu Turo , keit Ptolemai ; ak kigat tupchosiek , ak ketebi koboto ichek betut agenge . 
Ak eng’ betut ne bo aeng’ kebe , agoi keit Kaisaria : ak kebe gotab Pilipu amdoindet ne bo logoiywek che miach , inendet ko agenge eng’ bik tisab , ak kigitebi ak inendet . 
Kitinyei chichito tibik ang’wan , bergeinik , che kimaoteni . 
Ak ye kita ketebye eng’ betusiek che chang’ eng’ oloto , konyo kochorgei maotiot age ne bunu Judea ne kigiguure Agabo . 
Ak kingo kagoit ole kimi , konam birenetab Paulo , ak korate kelyekyik ak eunekyik , ak kole , Mwaei Tamirmiriet ne Tilil ko u ni kole , Ratei ko u nito Yahudik che mi Jerusalem chitab kobo birenoni , ak tun indoi inendet eunekab Bororiosiek .
Ak kingegas ng’alechuto , kigaigai inendet , achek ak bikab oloto , si matogosta Jerusalem . 
Kowol Paulo kole , Oyae nee , orirtosi ak obare muguleldanyu ? Amu a chobot , ma kerata kityo , ago ame eng’ Jerusalem agobo kainetab Kiptaiyat Jesu . 
Ak ye kimata kocham ko u noto , kesisye , kemwa kele , Ingoyaak magetab Kiptaiyat .
Ak kingobata betusiechoto kenam tugukyok ketogoste Jerusalem . 
Ak kigibe koboto alamalyet che kibunu Kaisaria , komutu Mnason ne bo Kupro , ne agenge ne bo alamalyet ne bo keny , ne kigibendi ketebe gonnyi .
Ak kingeit Jerusalem , kotaachech tupchosiek eng’ boiboiyet . 
Ak betut ne kiisubi betunoto kebe achek ak Paulo gab Jakobo ; ak kimi boisiek tugul . 
Ak kingo kagogat ichek , kotetyi tuguk tugul agenge agenge che kiga koyai Jehovah eng’ boisiennyi eng’ Bororiosiek . 
Ak kingogas ichek ng’olyondonoto , kogonyit Jehovah ; ak kolenji ichek inendet , Igeere anyun , ne kitupche , ole te elfusiek ng’isiat eng’ kwenutab Yahudik che kigoyan ; ak tinyei tugul kagiiletab ge agobo Ng’atutiet : 
ak kigiborji ichek agobo inye , kele , ineti Yahudik tugul che mi oldab Bororiosiek kobagakta Musa , ilenjini amat komuratan lagokwak , anan kosub bitonwek . 
Nee anyun nguno ? Magogas ichek iman kole kaiitu . 
Yai anyun ni kimwaun : Kitinye bik ang’wan che kigoarorta kiy eng’ kayosiet ; 
imut anyun bichu , ak ianyinyge koboto ichek , ak igamanji feda , si kobiit kicherji metowekwak : si konai tugul kole mami imanit eng’ tuguchoto kigiborji agobo inye ; ago inye iwendoti komie , iribe Ng’atutiet . 
Ago eng’ Bororiosiek che kigoyan , ko kigesir ketil kiruoget kele , kotabanegei tuguk che kieng’jin kanamonik , ak korotik , ak banyek che bo che kagiget , ak sokset . 
Komut anyun Paulo murenjoto , ak eng’ betut ne bo aeng’ koanyinygei koboto icheget ak kwo hekalut orit , kobortoi kasuldaetab betusiek che bo kaanyinyet , agoi kigoito kagochinet ne bo age tugul eng’ ichek .
Ak ye kimachei kogesgei betusiek tisabu , kowas tuiyet Yahudik che kibunu Asia , ye kingogeer inendet komi hekalut , ak konam inendet , 
koboldos , kolen , Okwek bikab Israel , otoretech ! Chichito ne ineti bik tugul eng’ komosta age tugul kowech bik , ak Ng’atutiet , ak yuto : ak koboto noto koimut Yunanik agichek kobwa hekalut , ak kagong’wanit yuto tilil . 
Amu kiga kogeer Tropimo Epesoindet komi koboto inendet eng’ nganaset , ne kilen kiimutu Paulo konyo hekalut .
Kowasgei anyun nganaset komugul , ak kiruai bik kibagenge : ak konam Paulo , ak kochuut komong’ eng’ hekalut : ak kigiger kurgotik eng’ sainato . 
Ak ye kicheng’ei kobar inendet , koityi ng’alek kiptaiyat ne o ne bo murenikab luget kole , mitei chemarget Jerusalem komugul . 
Komut ngunoto askarik ak kiptainikab bogolwogik , koruai kochortagei ole mi ichek : ak kingogeer ichek kiptaiyat ne o ak askarik , kobagakta biret ne kibirei Paulo . 
Konyo anyun kiptaiyat ne o korik , ak konam inendet , ak kong’at kole , kerat inendet eng’ sirimwek aeng’ ; ak koteebe kole , ng’o nito ? Ak kayai nee ? 
Ak kobolyo alak eng’ tuiyet komwaei kit age komwaei alage kit age : ak ye kima imuch konai komie kit ne bo bolatet , kong’at kole kimut inendet kwo irimet . 
Ak kingoit long’eiywot , koganab askarik inendet amu koromnatetab tuiyet ; 
amu kiisubi tuiyet ne bo bik , koboldos , kolen , Oiste inendet !
Ak ye kigimachei kimut Paulo kwo irimet , kolenji kiptaiyat ne o , Ichamwa amwaun ng’olyo ? Kolenji , Tos ingen kutitab Yunanik ? 
Tos ma i Misrindet ne kiing’eet lomset yaginye ak komut bik elfusiek ang’wan koba ong’atet , bik che kiguure Rumik ? 
Ago kile Paulo , A Yahudiot ne bo Tarso eng’ Kilikia , a bo nganaset ne ma nyerat : ak asomin ale , chamwa ang’alalji bik . 
Ak ye kingo kagochamji , kotonone Paulo long’eiywot , ak koborji bik eng’ eut kosisyo ; ak ye kingo kagosisyo inne , kong’alalji ichek eng’ kutitab Hebranik , kole ,
Che kitupche ak kwanisiekyok , ogas ng’alek che amwae nguno eng’ taing’wong’ che asorunege . 
Ak kingogas kole ng’alaljin ichek eng’ kutitab Hebranik , kosisyo mising’ : ak kile , 
A Yahudiot , kigisikya Tarso ne bo Kilikia , ago kianerji nganasani , ak kiineta Gamaliel , ak kigineta komie ko u ole teptoi Ng’atutietab kwanisiekyok , ak kiatinye kagiiletab ge eng’ Jehovah , ko u ole oteptoi okwek tugul rani : 
ak kiausausi Orani agoi meet , arate ak atoorjini korgoret murenik ak kobogorisiek . 
Ko u ye baorianjina tisiindet ne o , ak kapkiruoget tugul ne bo boisiek : che kianyorune baronok , che kiaibe koba oldab tupchosiek , ak kiawe Damasko , ale amut ichek che kimi oloto kobwa Jerusalem ko ratotin , si kobiit kebir .
Ak ye kiawendi , ko karikyi Damasko , ko katonon asis , koluu eng’ sainato lapkeiyet ne o ne kibunu kipsengwet koluucha komoswek tugul . 
Ak kiabutyi ng’ony , ak agas kutit kolenja , Saul , Saul , amu nee si iusa ? 
Ak kiawolu ale , I ng’o inye , Kiptaiyandani ? Ak kilenja , A Jesu ne bo Nasaret , ne iuse . 
Ak kigeer lapkeiyet iman che kimi kobota , ago kima kas kutitab inendet ne king’alalwa . 
Ale , Ayai nee anyun , Kiptaiyandani ? Kolenja Kiptaiyat , Ng’eet , ui Damasko ; si kemwaun eng’ oloto tuguk tugul che kigeng’at iyai . 
Ak ye kima kota amuchi ageer kiy amu liletab lapkeiyonoto , ait Damasko , konamota eut ichek che kimi kobota .
Ak kinyo ole ami , chito age ne keguure Anania , chito ne bo iman eng’ ribetab Ng’atutiet , ne kibaorianjin Yahudik tugul che kimenyei oloto kole mie . 
Ak ye kitononi eng’ ye negitena , kolenja , Ne kitupche Saul , keerte . Ak eng’ sainato ageer inendet . 
Ak kile , Kigolewenin Jehovah ne bo kwanisiekyok si kobiit inai magennyi , ak igeer Inendet ne bo Imanda , ak igas ng’olyot ne bunu kutinnyi . 
Amu iegu baoriandennyi eng’ bik tugul agobo tugul che koigeer ak che koigas . 
Ta igeni nee anyun nguno ? Ng’eet kibatisanin , ak kiundo tengekwogiguk iguure kainennyi .
Ak kingo kaaweektege Jerusalem , ak kingota asae eng’ hekalut , kobutya kit ne u ruon , 
ageer inendet kolenjina , Igirgir , chakte , mande eng’ Jerusalem : amu mataachei baornatet eng’ inye agobo ane . 
Ak kiale , Kiptaiyandani , ingen icheget kole kiarate ak abire eng’ sunagogit age tugul ichek che kiiyanin : 
ak ye kingetumdoi korotikab Stepano baoriandeng’ung’ , ko , kiatononi agane eng’ yoto , ak achame , ak aribe ngoroikab icheget che kibarei inendet . 
Ak kilenja inendet , Ui : amu ayoktoin iwe ole loo agoi oldab Bororiosiek .
Koepchi it anyun ichek inendet agoi ng’olyondonito ; yeityo komwa eng’ kutit ne o , kole , Oiste chito ne u nito kwo eng’ ng’ony : amu manyolu kosob . 
Ak ye kita koboldos , ak kowirtoi ngoroikwak , ak kowastoi temburiek koba barak , 
kong’at kiptaiyat ne o kole kimut inendet kwo irimet , kong’at kole , Ogine eng’ biret ne bo kipcharitisiek , si konai inendet kit ne kabolji ichek ko u noto agobo inendet . 
Ak ye kingo kagorate inendet anok , kolenji Paulo kiptaiyatab bogol ne kitononi eng’ yoto , Tos chamdoi ng’atutik eng’ okwek obir chi ne Romanindet , ama kiruokyi ? 
Ak kingogas kiptaiyandanato bo bogol noto , kwo ole mi kiptaiyat ne o , ak komwachi inendet kolenji , Imache iyai nee nguno ? Amu Romanindet chichi . 
Konyo anyun kiptaiyat ne o , ak kolenji inendet , Mwawa , tos i Romanin ? Ak kile , Ee . 
Kowol kiptaiyat ne o kole , Kiaegu chitab bororioni eng’ alyet ne o . Ak kile Paulo , Kigisikya bororionito . 
Koba anyun eng’ sainato ichek che kimachei kogine inendet : ak kiiywei agine kiptaiyat ne o , ye kingonai kole kaga Romanindet inendet , ak amu kiga korat inendet .
Ago ye kimachei konai komie eng’ betut ne bo aeng’ , kit ne koitaame Yahudik , kotiach inendet , ak kong’at tisiik che eechen ak kapkiruoget tugul kotuiyo , ak komut Paulo kochorgei , ak konde inendet tainywa .
Ak kingogeer Paulo kapkiruogonoto komie , komwa kole , Che kitupche , kiatebe kotugul kabwatet ne mie eng’ taitab Jehovah agoi rani . 
Kong’at Anania , tisiindet ne o , ichek che kitonondos eng’ yoto kole , korabach kutinnyi . 
Kolenji anyun Paulo inendet , Tun birin Jehovah , inye inatut ne kigisal koleelit : itebye ak iruokwa ko u ye mwaei Ng’atutiet , ak ing’ate kebira ama chamdoi Ng’atutiet ? 
Komwa ichek che kitonondos eng’ yoto kole , Ichube tisiindet ne o ne bo Jehovah ? 
Kole anyun Paulo , Kama anai , che kitupche , ale inendet ko tisiindet ne o : amu kigisir kele , Amemwa ne ya agobo bounindetab biguk .
Ago ye kingonai Paulo kole , Sadukaik alage , ko Parisaik alage , komwa eng’ kutit ne o eng’ kapkiruok kole , Che kitupche , a Parisaindet , weritab Parisaik : kagiruokwa agobo kamang’unet ak ng’eetyet ne bo che kigobek . 
Ak kingo kagomwa ko u noto , kong’eet anyun toiyet eng’ Parisaik ak Sadukaik : ak kipcheak tuiyet . 
Amu mwaei Sadukaik kole , mami ng’eetyet eng’ che kibek , anan malaika , anan tamirmiriet : ago iyani tugul Parisaik . 
Kong’eet anyun bolatet ne o : ak kitononso sirik alak che bo Parisaik , ak koborio kolen , Ma kinyoru yaitio eng’ chichi : ak tos nee eng’ okwek ngot ko kang’alal ak inendet tamirmiriet, anan malaika ?
Ak ye kingong’eet toiyet ne o , koiywei kiptaiyat ne o kole , abere togot kotonaton bichu Paulo , kong’at anyun askarik kochortagei ak komut inendet eng’ kimnatet eng’ kwenunywa , ak komut konyo irimet .
Ak eng’ kemout ne kiisubi noto kotonon Kiptaiyat eng’ ye negite inendet ak kolenji , Nyiganitu : amu ko u ye kiibaorianja eng’ Jerusalem , ko u noto kanyol ibaorian eng’ Rom agine .
Ak kingoeech koyumgei Yahudik , ak korategei kayosiet , kole magiame kiy ama kiee agoi kebar Paulo . 
Ak kisiirei artam icheget che kiyosio . 
Ak kibwa ole mi tisiik che eechen ak boisiek , ak kolenji , Kageratge eng’ kayosiet ne o kele , magichamjami kiy agoi kebar Paulo . 
Oborji anyun okwek ak boisiek kiptaiyat ne o komut inendet kochorgei konyo ole omi , ko u ne omache ogin komie ng’alekyik : ak ki chobotin achek kebar inendet agot kotom korikyech .
Ago kigas weritab chepkametab Paulo agobo setyinenywa , ak kinyo kwo irimet ak komwachi Paulo . 
Koguur anyun Paulo age eng’ kiptainikab bogolwogik , ak kolenji , Imut murenoni kwo ole mi kiptaiyat ne o : amu tinye ng’olyo ne machei komwachi inendet . 
Komut anyun inendet kwo ole mi kiptaiyat ne o , ak kolenji , Kaguura Paulo , kimonjororiot , awa ole mi inendet , ak komwawa amutun murenoni konyo ole imi , tinyei ng’olyo ne machei komwaun . 
Konam anyun kiptaiyat ne o eutab weroto , ak komut taban , ak koteebe eng’ ung’ot kole , Nee noto imache imwawa ? 
Kole , Kagochamnyechi Yahudik kole , kosomin imutu Paulo kochorgei mutai konyo kapkiruok , ko u ne imache iteepse inendet komie . 
Ameyanji anyun : amu mitei eng’ ichek che siirei artam che setyin inendet , che kagoratgei eng’ kayosiet , kole maamei kiy anan koee agoi kobar inendet : ak chobotin ichek nguno kogeni ng’atutiet ne bunun . 
Kounda anyun kiptaiyat ne o murenonoto kwo , ak kong’at inendet kolenji , Amemwachi chi agot agenge ilenji , Kaimwa tuguchu .
Ak kiguur kiptainik aeng’ che bo bogolwogik koba ole mi inendet , ak kolenji , Ochob askarik bogol aeng’ koba agoi Kaisaria , ak askarik tamanwogik tisab che lanyei mbartanyisiek , ak murenikab ng’otwek bogol aeng’ , eng’ sait somok ne bo kemoi : 
ak kimwachi kochob mbartanyisiek , si kobiit komute ichek Paulo , ak komut kot koit ole mi Peliki bounindet kochamegei . 
Ak kisir baruet ko u ni :
Ane Klaudio Lusia , agatin inye bounindet Peliki , ne i toogunot .
Konam Yahudik chichi , ak ki negit kobar ichek inendet , awe anyun ak askarik ole mi ichek , ak asoru inendet , ko kaanai ale kaga Romanin inendet . 
Ak ye kiamache anai kit ne kiitaame ichek inendet , amutu anyun kochorgei kapkiruogenywa : 
ageer ale , kigitaam inendet agobo ng’alekab ng’atutikwak , ago mami ng’olyo ne kigiityi inendet ne nyoljin meet anan ratutik . 
Ak ye kongiborua kele kogechob ng’alek eng’ ung’ot agobo inendet , ayogu inendet konyo olong’ung’ achogune , ak ang’at che kataamikyik si komwa ng’alek eng’ taing’ung’ , che itaame inendet .
Komut anyun askarik Paulo , ko u ye kaga king’at , ak komut kemoi kwo Antipatris . 
Ago mutai kobagakta murenik che kilanyei mbartanyisiek koba koboto inendet , ak koweektagei koba irimet : 
ak kingo kagoit Kaisaria , ak kogochi bounindet baruet , konde Paulo agine tainnyi . 
Ak ye kiga kosoman baruet , koteebe ichek kolenji , Ano emetab chichi ? Ak kingogas kele , bo inendet Kilikia , 
kole , Tun agasun ng’aleguk ko kait bik che kiitaamin : ak king’at kerib inendet eng’ gotab kiruoget ne bo Herod .
Ak kingobata betusiek mutu , kochorgei Anania tisiindet ne o ak boisiek alak , ak ng’alalindet age , ne kiguure Tertulo ; ak koborji bounindet ng’alek che kogitaame Paulo . 
Ak kingo kageguur , kotoi Tertulo kotaam inendet kole , Amu kiboiboitune kalyet ne o eng’ inye , ak kiistoi yaitwogik eng’ bororioni amu ng’omnateng’ung’ , 
kitaach anyun eng’ ortinwek tugul ak eng’ komoswek tugul , koboto kongoi tugul , ee inye ne i toogunot , Peliki . 
Ago si mata again mising’ , asomin ale igasech eng’ ng’alek che ng’ering’ eng’ mieindang’ung’ , 
amu kigegeer chichi kele inendet ko chi ne itoitos bich , ne ing’eeti chemereret eng’ Yahudik tugul eng’ ng’ony tugul , ak kandoindet ne bo kasubikab Nasaretik : 
ak kogeny , ko kigotiem kong’wanit hekalut : ak kiginam inendet : 
imuchi inai tuguchu tugul eng’ inendet ye igine inyendet , agobo tuguchoto kogitaame . 
Ak kiiyomechigei Yahudik kataamsonato , kogimit kole , u noto ng’alechuto .
Ak kingo kagoborjine bounindet Paulo eut , kole kong’alal , kowol Paulo kole , Angen ale , i kiruogindet ne bo bororioni eng’ kenyisiek che chang’ , amu noto asoruge eng’ boiboindo : 
amu imuchi inai ile , tom kosiir betusiek taman ak aeng’ koboch ngab atogoste Jerusalem awe asa : 
ama nyorua ichek eng’ hekalut kibelige ak chi age tugul , anan awase tuiyet , anan eng’ sunagogisiek , anan eng’ nganaset . 
Amaimuchi ichek koborun komie tuguk che itaamena . 
Ago kang’ang’un nito , eng’ Oranato kuure ichek biteet age , aote Jehovah ne bo kwanisiekyok , ak ayani tuguk tugul ko u ye mwaei Ng’atutiet , ak che kigisir eng’ maotik : 
atinye kamang’unet eng’ Jehovah , ne cheng’ei bichu agichek , ale , tatun komi ng’eetyetab che bo imanda ak che ma bo imanda . 
Ak achobege anyun agane eng’ ng’olyondoni atebe kotugul kabwatet ne matinyei kanagut eng’ taitab Jehovah ak bik .
Ak kingobata kenyisiek che chang’ anyo aipchi bikab bororiennyu kagochinoik ak tuguk che kigoitoi : 
ak kinyortaa kitilila eng’ hekalut , ama mi tuiyet , anan bolatet : ago kimi Yahudik alak che kibunu Asia , 
mie nda kami yu ichek eng’ taing’ung’ si komwaitaa ngo ting’ena ichek ng’olyo . 
Anan ingomwa bichu icheget boisiet ne ya ne kinyor , ye kingatonon eng’ taitab kapkiruoget , 
kobate twegunet agenge ne kiarirji atononi eng’ kwenunywa , ale , Kagiruokwa rani eng’ taing’wong’ agobo ng’eetyetab che kigobek .
Amu kiingen Peliki komie agobo Oranato , kolenji , Ogen , ye tun kachorgei kiptaiyat ne o Lusia , atil anyun ng’alekwok . 
Ak kong’at kiptaiyatab bogol kole kerib inendet , ak kigochin boroindo ; amat koete age tugul eng’ choronokyik koboisiechi inendet .
Ago kingobata betusiek alage , koit Peliki , koboto Drusila osotiondennyi , ne ki Chebyahudio , ak koyokto Paulo konyo , ak kigas eng’ inendet agobo kayanet eng’ Kristo Jesu . 
Ak ye kita kong’alali agobo imanda , ak ribetab ge , ak kiruoget ne nyonei , koiyweis Peliki , ak kowol kole , Ui korok ; ak ye tun anyoru boroindo ne mie , aguurin . 
Kiimang’u kole togot kogochi Paulo siling’isiek : kiguur anyun inendet konyil che chang’ , ak kong’alal koboto inendet .
Ago kingogesgei kenyisiek aeng’u , konam Porkio Pesto boisietab Peliki ; ak amu kimachei Peliki kobaibai Yahudik , kobagakta Paulo ko ratat .
Kingo kagoit Pesto koronoto , kotogosta Jerusalem kobunei Kaisaria , ko kagobata betusiek somogu . 
Ak kimwachi tisiik che eechen ak bik che toogunotin che bo Yahudik ng’alek che kiting’e Paulo ; ak kogaigai ichek inendet , 
kosom chamdaet agobo inendet , kole koyokto inendet kimut konyo Jerusalem; si kobiit korat oret kobar inendet. 
Ago kiwol Pesto kole kerib Paulo eng’ Kaisaria , ak kole , Negit si awa anendet oloto . 
Ak kole inendet , Ongechortege ak che eechen eng’ okwek , si ngo mi ng’olyo age tugul ne ya eng’ chichito , komwa ichek .
Ak kingo kagotebi eng’ kwenunywa koboto ichek eng’ betusiek che masiirei sisiit anan ko taman , kochortagei Kaisaria ; ak mutai kotebe ng’echeretab kiruoget , ak kong’at kole , kimut Paulo . 
Ak kingo kagoit , koyiem inendet Yahudik che kabunu Jerusalem , koibu ng’alek che chang’ che koromen che kiitaame inendet , che kima imuch kobor komie kit ne inet ; 
ago kimwa Paulo eng’ ng’alek che kisorunegei, kole, Tom ayai tengek agot kitigin agobo Ng’atutietab Yahudik, anan agobo hekalut, anan agobo Kaisari . 
Ago ye kimachei Pesto kobaibai Yahudik , kowolji Paulo , kolenji , Tos imache itogoste Jerusalem , si kiruogun eng’ oloto agobo tuguchu eng’ tainnyu ? 
Ago kile Paulo , Atononi eng’ taitab ng’echeretab kiruoget ne bo Kaisari, ole kanyol kiruogunena: tom ayachi kiy ne ya Yahudik, ko u ye ingen inye aginye komie . 
Ngo a kiptengekyo , ak ngot ko koayai kiy ne nyoljin meet , ko maesioi ame : ago ngot ko ma bo iman tuguchoto , che itaamjina bichu , ko mami chi ne imuchi kondea eunekwak . Arirjini Kaisari .
Ak kingo kagong’alal anyun Pesto ak bikab kapkiruok , kowol kole , Kairirji Kaisari : ara anyun , iwendi gab Kaisari .
Ak kingo kagosiirto betusiek alage , koit laitoriat Agripa ak Bernike Kaisaria , si kogat Pesto . 
Ak ye kita kobeniei betusiek che chang’ , koborji Pesto laitoriat ng’alekab Paulo , kolenji , Mitei chi age ne kibagakta Peliki ko ratat : 
ne kimwawa ng’alekyik tisiik che eechen ak boisiekab Yahudik ye kiami Jerusalem , kisomei ng’alek che kigikyine inendet . 
Ak kiawolji ichek alenji , ma biteetab Romanik kigoito chi kotomo kogeergei kimni chito ne kitaami ak che itaamsei , ak konyor boroindo ne sorunegei eng’ ng’alek che kigitaamjin . 
Ye kingoyumgei anyun eng’ yu , ko mata agage , ago eng’ betut ne bo aeng’ atebe ng’echeretab kiruoget , ak ang’at kimut chichoto . 
Ak kingotononso icheget che kiitaami inendet , ko ma koib ng’olyo ne ya ne bo kagikyino agobo inendet ko u ye kiabwati ; 
ago kiting’e inendet teebutik agobo kayanenywa , ak agobo chi ne kilen Jesu , ne kigome , ne igiiljingei Paulo kole , sobei . 
Ago kialen agin ole teptoi ng’alechu kotemena , ateebe ngo machei kwo Jerusalem , si kiruokyi eng’ olindo agobo ng’alechuto . 
Ago kingorirji Paulo kotebi kole si kotil kiruoget bounindet ne o , ang’at ale kerib agoi tun ayokte kwo gab Kaisari . 
Ak kilenji Agripa Pesto , amache agas agane ng’alekab chichito . Kolenji , Igase mutai .
Ak mutai ko kagoit Agripa , koboto Bernike , eng’ etunatet ne o , ak ko kagoba got ne kigase ng’alek , koboto kiptainik che eechen , ak bik che toogunotin che bo nganaset , kimut Paulo eng’ ng’atutietab Pesto . 
Komwa Pesto anyun, kole , Laitoriat Agripa , ak bik tugul che kimi yu tugul , ogeere chichi , kigorirja tuiyet tugul ne bo Yahudik agobo inendet , eng’ Jerusalem ak eng’ olito , koboldos , kolen , manyol kota kosob . 
Ago kiageer ale ma yai kiy ne nyoljin meet : ak ko u ye kirirji inendet bounindet ne o , acham anyun ayokto inendet . 
Matinye ng’olyo ne bo iman ne asirjini kiptaiyandennyu agobo inendet . Noto anyun kamutu inendet konyo taing’wong’ , ak ne siirei ko konyo taing’ung’ , inye , laitoriat Agripa , si ye kageteepse , asich ng’olyot ne asire . 
Amu ageere ale , ma nyolu kiyokto kimonjororio , ama kibor tuguk che kigitaamjin .
Kolenji anyun Agripa Paulo , Kagichamun iwolu ng’aleguk . Kochuul anyun Paulo eunnyi , ak komwa ng’alek che sorunegei , kole : 
Abwati ale abaibai , ee laitoriat Agripa , amu amuchi asorge rani eng’ taing’ung’ agobo tuguk tugul che koitaamja Yahudik : 
ne siirei ko amu ingen komie bitonwek tugul ak teebutik tugul che tinyei Yahudik : noto anyun , kasomin ale igasa eng’ muitaet .
Ingen Yahudik tugul ateptab sobennyu , koboch ko a ming’in , ne kiatinye koboch ko kabiitu eng’ bororiennyu , ak eng’ Jerusalem ; 
ak kongena ichek koboch eng’ tai , nda chamei ichek kobaorian , ko u ye kia Parisaindet ne isubi biteet ne korom ne bo kayanennyo . 
Ak katonon nguno eng’ yu si kiruokwa agobo kamang’unet ne bo arorutiet ne kichopchi Jehovah kwanisiekyok ; 
noto ne imang’u ortinwekyok tamanu ak aeng’ kole nyoru , koboisiechin Jehovah eng’ kagiiletab ge bet ak kemoi . Kagogikya Yahudik agobo kamang’unonito , ee , laitoriandani ! 
Amu nee si kibwat kele maiyanaksei eng’ okwek kele , ing’eeti Jehovah che kigobek ? 
Kiabwati anendet iman ale kanyol ayai tuguk che chang’ che kirindoi kainetab Jesu ne bo Nasaret . 
Ak kiayai nito agine eng’ Jerusalem : ak atoorji korgorosiek bik che chang’ eng’ che tililen , ko kagogona kimnatet tisiik che eechen , ak kiachame ye kigibarei ichek . 
Ak kiabirote konyil che chang’ eng’ sunagogisiek tugul , abirjini kochubis ; ak ye kiga konyita ichek mising’ , ausote agoi nganasok che bo toek .
Ak ye kingawendi Damasko atinye kimnatet ak kayoktoet ne bo tisiik che eechen , 
ageer lapkeiyet ne kibunu kipsengwet , ne siirei kaluunetab asista , koluucha komoswek tugul koboto che kigibendi tugul , eng’ oret bet kwen , ee , laitoriandani . 
Ak kingo kagibutyi ng’ony tugul , agas kutit ne lenjina eng’ kutitab Hebranik , Saul , Saul , amu ne si iusa ? Bichii eng’ inye itiar kiplitwet . 
Ak kiale , I ng’o inye , Kiptaiyandani ? Kole Kiptaiyat , A Jesu ne iuse . 
Ago ng’eet , tonon eng’ kelyeguk : kang’ang’unge amu ni , ale andein iegu kiboitiot ak baoriatab tuguchu kaigeer agobo ane , ak tuguk che tun ang’ang’unenege ; 
asorun eng’ bik , ak eng’ Bororiosiek , ole tun ayoktoin iwe , 
si kobiit ing’any konyekwak , ak koweek eng’ mesundeito kobwanji lapkeiyet , ak eng’ kimnatetab Setani kobwanji Jehovah , si konyor ichek nyoetab kaat ne bo tengekwogik ak borotet eng’ ichek che kigitilil amu kayanet ne mi eng’ ane .
Noto anyun , ee , laitoriandani Agripa , ma abistoe kaborunet ne bo kipsengwet : 
ago kiaborji che mi Damasko korok , ak eng’ Jerusalem , ak eng’ emet komugul ne bo Judea , ak eng’ Bororiosiek agichek , si kosik ak koyan Jehovah , koyaei boisionik che nyoljin sigunet . 
Kinama anyun Yahudik eng’ hekalut amu nito , ak kotiem kobara . 
Ye kinganyoru toretet ne bunu Jehovah , atonon agoi rani abaorianjini che mengech ak che eechen , amamwae kiy age kobate che kimwa maotik ak Musa , kole tun bwanei ; 
kole kanyol konyalil Kristo , ak kole komwaita korok eng’ ng’eetyetab che kibek , lapkeiyet , komwachi bik ak Bororiosiek .
Ak ye kita kosorugei ko u noto , komwa Pesto eng’ kutit ne o , kole , Paulo , i kibiywa ; kagogonin iywek kanetetab ge ne o . 
Ago kile Paulo , Ma a kibiywa , ee Pesto ne i toogunot : ago amwae ng’alek che bo iman ak che bo ng’omnatet . 
Amu ingen laitoriat ng’alechuto , inendet ne ang’alaljini eng’ nyiganatet : amu angen komie , ale ma ung’otin ng’alechu eng’ inendet , agot agenge ; amu mayaak ng’olyondonito eng’ taban . 
Laitoriat Agripa , tos iyani inye maotik ? Angen ale iyani . 
Ak kilenji Agripa Paulo , Ka negit igaigaa eng’ ng’alek che ng’ering’ aek Kristianindet . 
Kole Paulo , Achame ko u noto eng’ Jehovah , ale ngo eng’ che ng’ering’ anan eng’ che chang’ , ma inye kityo , ago tugul agichek che kasa rani , ale kotebi ko u ane , ago ama eng’ ratutichu .
Kong’eet anyun laitoriat , ak bounindet ak Bernike , koboto ichek che kimi tugul : 
ak kingo kagoba , kong’alaljigei ichegei , kole , Ma yai chichi kiy ne nyoljin meet anan ratisiosiek . 
Kolenji anyun Agripa Pesto , Kota kitiachi chichi , nda kima rirji Kaisari .
Ak kingo katetil ng’alek kele kebun melit kebe Italia , kigigochi Julio kiptaiyatab bogol , ne bo lugetab Augusto , Paulo ak kimonjororinik alak . 
Kelany anyun melit ne bo Adramutio , ne kimachei kwo komoswek alak che mi ngegutab Asia , ak kebe nyanjet ak Aristarko Makedonianindet ne bo Tesalonike . 
Ak eng’ betut ne bo aeng’ keit Sidon : ak kirire Julio Paulo , ak kochamji kwo ole mi choronokyik si konyor toretet . 
Ak kigibun melit eng’ oloto ak kigitektaege Kupro , amu kigirindaech usonet . 
Ak ye kiga kebun melit kelande eng’ nyanjet ne bo Kilikia ak Pampulia , keit Mura , nganaset ne bo Lukia . 
Ak kinyorji oloto kiptaiyatab bogol melit ne bo Aleksandria , ne wendi Italia ; kondeech melit anyun .
Ak ye kiga kebe mutyo eng’ melit eng’ betusiek che chang’ , agoi keit Kanido eng’ bichiindo , koranyech usonet , kebe ketektaege Krete , ne itorjingei Salmone ; 
ak kigibun ngegut eng’ bichiindo agoi keit komosta age ne kiguure Luukwek che Miach ; ole negite nganasetab Lasea .
Ak kingo kagosiirto betusiek che chang’ , ak kobichiit bandab nyanjet , amu kiga kosiirto betusiekab Karugutetab ge , koteechi Paulo ichek , 
kolenji , Murenju , kaageer ale mitei ng’oiyondit ak luset eng’ banito bo nyanjet , ma ne bo melit kityo ak tuguk che mi orit , ago ne bo sobonwekyok agichek . 
Ago kigas kiptaiyatab bogol ng’alekab bounindet ak chitab kobo melit , kosiir ng’alek che kamwaei Paulo . 
Ak amu kima ko luita ne yamei ketebe eng’ betusiekab kaititiet , komwa che chang’ kole , Mie kota kinaakte eng’ olito , tamangab keit Poinike , si ketebe oloto eng’ betusiekab kaititiet ; noto ko ki luitab Krete , ne kitokyingei murot ne bo katam kitigin ak murot ne bo tai kitigin .
Ak ye kingous mutyo usonet ne bunu komostab tai , kolen ichek kagonyor kit ne kamachei , konem nanget ak kobun tabandab Krete , ye negit ngegut . 
Ak ne matenit kous chebwiwichet , ne kiguure Eurakulo : 
ak ye kingenam melit , ak mata komuch kotab usonet , keistochige , ak koonech . 
Ak kingeruai ketektaatege emet ne kiikwen beek ne kiguure Kauda , kimuch eng’ bichiindo keganab moinget ne ming’in : 
ak kingo kagotogosune moingonoto , koboisie tuguk che kitorete , koratune melit orit ; ak kingoiywei ichek kole si magiwirji Surti , kochoor angok , ak kion usonet koba . 
Ak ye kita keboisiei mising’ eng’ kagiiletab ge , ketabe usonoto o , ketau eng’ betut ne bo aeng’ kewirte tuguk che mi melit , 
ak eng’ betutab somok kowirta icheget eng’ eunekwak tuguk che kiboisie eng’ melit . 
Ak ye kimata koluuchech asista anan kecheik eng’ betusiek che chang’ , ak kogiichech usonet ne o , kogesgei anyun kamang’unet ne kigilen, tos kisoruech .
Ak ye kiga kotar betusiek che chang’ ama amis , kotonon Paulo eng’ kwenunywa , ak kole , Murenju , kita mie nda kigogasa , ak kita mie nda kima obwa eng’ Krete , ak onyoru nyalili ak lusoni . 
Amwawok nguno ale onyiganitu : amu mami chi ne meei eng’ okwek , kobate melit . 
Amu kotonon malaikaiyatab Jehovah eng’ ye negitena kemouni , ne a nenyi , ak ne aote , 
kole , Ameiyweisie , Paulo ; kanyol itonon eng’ taitab Kaisari : ak keero , kagogonin Jehovah tugul che obendi tugul eng’ melit . 
Ara anyun , murenju , onyiganitu : amu ayani Jehovah , ale yaaksei ko u ye kogomwawa . 
Ago kanyol kewirjech emet ne kiikwen beek .
Ago ye kingoit kemoutab taman ak ang’wan , ye kita kowirjinech usonet komosi ak komosi eng’ nyanjet ne kiguure Adria , ko kiibwati bikab melit olo bo kemoi kwen kolen kagorikta emet age ; 
ak kiirooch beek kit ne kikwaise , ak konyor kakwautik artam ; ak kita koba kitigin korooch beek kogeny kioto , konyor kakwautik sosom . 
Ak kingoiywei ichek kole abere togot kewirjech bitet ne mi ruandosiek , kounda nangaisiek ang’wan eng’ melit olo bo let , kosom kole nda kaech . 
Ak ye kimachei bikab melit komwaei kobagakta melit , ko kagochoorta moinget kwo nyanjet , kolen si kobwat bik kole wirtoi ichek nangaisiek eng’ olo bo melit tai , 
kolenji Paulo kiptaiyatab bogol ak askarik , Ngot ko matebi bichu eng’ melit , ko momuchi osopche . 
Kotil anyun askarik rogoosiek che bo moinget , ak kobagakta kobut . 
Ak ye kimachei koeech , kogaigai Paulo ichek tugul koamis , kolenjin , Rani ko betutab taman ak ang’wan ogeni ak ko ta orugutige , ak tom oam kiy . 
Noto anyun asomok ale oamisie : amu nito sobeng’wong’ ; amu mabetei sumeiyot agot agenge eng’ metitab chi age tugul eng’ okwek . 
Ak ye kingo kagomwa ko u noto , ak konam makatiat , kogochi Jehovah kongoi eng’ taitab tugul : ak kiton , ak kotoi koamis . 
Konyiganitu anyun ichek tugul , ak koamis . 
Ak achek tugul ko kigiite bik bogol aeng’ ak tamanwogik tisab ak lo eng’ melit . 
Ak kingo kagobiyong’so , kowirji nyanjet nganok si kowisisit melit .
Ak kingo kagoeech , ko ma konai emonoto : kigeer luita age ne tinyei ng’aniek , ne kiibwati kole , ngomugak kokweri melit kwo oloto . 
Kotiach anyun nangaisiek , ak kobagakta eng’ nyanjet , ak kotiach rogoosiek che kigirate baoinik che kindochine melit ; ak ye kingo kagonamji barak anget ne mi olin bo tai kotokyi usonet , koba ngegut . 
Ago kingoit ye tuiyechin nyanjosiek aeng’u , kochunda ichek melit korieb ng’aniek ; ak kinamak melit ole bo tai kot ko ma kotwau , ago kitoi melit kong’asur eng’ ole bo let eng’ kimnatetab mildaetab ge ne bo beek .
Ak ng’olyot ne kitinyei askarik ko kobar kimonjororinik , kole si mabir beek alage eng’ ichek , kochililyo . 
Ago amu kimachei kiptaiyatab bogol kosor Paulo , koeete ichek si mayai kit ne kamachei ; ak kong’at ichek che kiimuchi kobirot beek kole, kowirjigei nyanjet , si kosib koit ngegut : 
ak kibun alage baoinik , kobun alage tuguk alak che bo melit . Kolong’ji anyun tugul emet kochamegei .
Ak ye kingo kagesopche , kenai anyun kele kigiguure emonoto kiikwen beek Melita . 
Ak kiyaiywech ne mie mising’ bikab emonoto : amu kiilaal mat , ak kotaachech achek tugul , amu kimi ropta ak kaititiet . 
Ago ye kingo kagoyum Paulo ratutiet ne bo kwenik , ak konde ma , komong’ anyun erenet amu mat , ak kotaachigei eunnyi . 
Ak kingogeer bikab emonoto erenet kosonginini eng’ eut , kolenjigei , Rumin chichi iman , agot nga kagosorgei eng’ nyanjet , ko machamjin inendet Imanda kosob . 
Ago kilelekta tionyoto kwo ma , ama am kiy Paulo . 
Ago kilen ichek abere tos ibwa , anan kobut ak kome ngunoto : ak ye kiga kogenis keny , ama kogeer kiy ne ya konyonji inendet , kowal kabwatutikwak , ak komwa kole , Inendet ko cheptalelit .
Kimi anyun eng’ ole negite yoto , korotinwekab chito ne o ne bo emonoto kiikwen beek , ne kigiguure Publio ; ne kitaachech eng’ chamnyet , ak koyaech keegu toekyik eng’ betusiek somok . 
Ak kimiani kwandab Publio koamei eset ak miandab moet ne bendi korotik : ak kiwa Paulo gotab chichoto , ak kosa , ak kogonoor eunekyik inendet ak kosoob . 
Ak kingo kagoyaak nito kobwa agichek che kimiandos eng’ kakwembeiyondonoto , ak kigisoob : 
ak kigonyitech eng’ teegisto ne o ; ak ye kingebe eng’ melit , kondewech melit tuguk che te che kigimakyinige .
Ak kingobata arawek somogu ketau banda eng’ melit ne bo Aleksandria , ne kiga tebe kakwembeiyondonoto eng’ betusiekab kaititiet , ne kaborunennyi ko ki Saramek che Muren . 
Ak kingeit Surakusa , ketebe yoto betusiek somok . 
Ak keng’eetye eng’ oloto kebe keyiematege , kot keit Regio : ak kingobata betut agenge kous usonetab murot ne bo tai , ak eng’ betut ne bo aeng’ keit Puteoli : 
ole kiginyorji tupchosiek , ak kiigaigaech ketebi ak icheget betusiek tisab : keit anyun Rom . 
Ak kingogas tupchosiek agobo achek eng’ oloto , kobwa kotorokwech kot koit Siret ne bo Apio , ak Gorik Somok che bo Toek : che kingogeer Paulo , komwachi Jehovah kongoi , ak konyiganit .
Ak kingeit Rom , kechamji Paulo kotebi inegei koboto askarindet ne kiribei inendet .
Ak kingo kagosiirto betusiek somogu koguur bik che eechen che bo Yahudik kotuiyo : ak kingo kagoyumgei , kolenji ichek , Che kitupche , agot ngo mayai ane kiy ne ya eng’ bik , anan eng’ bitonwekab kwanisiekyok , ko kigindea eunekab Romanik eng’ Jerusalem , ko a kimonjororio : 
ak kimachei kotiacha ichek , ko kagogin ng’alekyuk , amu kima komi kiy eng’ ane ne nyoljin meet . 
Ago ye kingogirinda Yahudik ng’olyondonoto , ageer ale kanyol arirji Kaisari ; ma kele kiatinye kiy ne ang’andoe bororiennyu . 
Amu nito anyun kasomok obwa kegeerge ak keng’alal tugul : amu a ratat eng’ sirimi agobo kamang’unetab Israel .
Ak kilenji inendet , Tomo kenyoru baronok che bunu Judea agobo inye , anan konyo oli age eng’ tupchosiek ak koboruech anan komwa kiy ne ya agobo inye . 
Ago kimache kegasenen kiy ne ibwati : amu kigonaak eng’ achek kele kimwaoti ne ya agobo bitonito eng’ komosta age tugul .
Ak ye kingo kagochob betut , kobwanji inendet che chang’ eng’ got ne kimenyei ; ak kiiborsechi komie , kobaoriani agobo bounatetab Jehovah , ak kogiiljingei koneti ichek agobo Jesu , eng’ Ng’atutiet ne bo Musa , ak eng’ maotik , koboch karon agoi koimen . 
Ak kiiyan alak tuguk che kigimwaei , ko ma iyan alak . 
Ak ye kimata kogasyin ichegei , koba , ko kagomwa Paulo ng’olyot agenge , kole , Kimwachi komie Tamirmiriet ne Tilil kwanisiekwok eng’ maotiot Isaia , kole ,
Ui oldab bichu , ak imwa ile , Eng’ kaset ogase , ago moguitosi agot kitigin ; Ak eng’ keeret ogeere , ago mobestosi agot kitigin :
Amu kwolilenotin mugulelwekab bichu , Ak magastoi komie itikwak , Ak kiger icheget konyekwak ; Si mageer eng’ konyekwak , Anan kogas eng’ itikwak , Anan koguiyo eng’ mugulelwekwak , Si koweek kogeny , Ak asoob ichek .
Ingonaak anyun eng’ okwek , ole , kiyokyin yetunoni bo Jehovah Bororiosiek : kasei agichek . 
Ak ye kingo kagomwa ng’alechu , koba Yahudik , koteebategei ichegei mising’ .
Ak kimeny eng’ kenyisiek aeng’ gonnyi ne kialei meng’et , ak kitaach tugul che kibwanjin inendet , 
koamdoi agobo bounatetab Jehovah , ak koneti tuguk agobo Kiptaiyat Jesu Kristo eng’ nyiganatet tugul , ama ete chi .
