Amu kigonde eunekwak che chang’ kotet ng’alek agobo tuguchoto kigosulda eng’ kwenunnyo , 
ko u ye kigogonech , che ki baorinik che kigeer koboch taunet , ak che ki kiboitinik che bo ng’olyot , 
kiageer agane ale, mie atetun eng’ siret, ko kaanai agane ole kibiitunda tuguk tugul koboch taunet, ee, inye, ne i toogunot Teopilo; 
si kobiit inai eng’ iman , ng’alechato kiginetin .
Kimi eng’ betusiek che bo Herod , laitoriatab Judea , tisiindet age ne kigiguure Sakaria , ne bo ripsetab Abija : ak kitinyei osotiot ne kisalu gab Aron , ak kigiguure kainennyi Elisabet . 
Ak ki bo iman ichek tuwai eng’ taitab Jehovah , ak kibendate ng’atutik tugul ak karureiywek che bo Kiptaiyat , ama tinyei lelut . 
Ak kima kotinyei lakwa , amu ki son Elisabet , ak kiga koosegitu tuwai .
Ak ye kita koyaei boisietab tiseinatet eng’ taitab Jehovah , ko u tetetab ripsennyi , 
ko u biteetab boisietab tiseinatet , ko kigilewen inendet kwo hekalutab Kiptaiyat kobeel nyamdutik . 
Ak kimi sang’ tuiyet komugul ne bo bik , kosaei eng’ sait ne kibeele nyamdutik . 
Ak kimong’ji malakaiyatab Kiptaiyat kotonone komostab tai ne bo kapkorosut ne kibeele nyamdutik . 
Ak kingogeer Sakaria inendet koarogen ak koiyweis . 
Ago kilenji malaikaiyat inendet , Ameiyweisie , Sakaria : amu kogegasun someng’ung’ , ak ta kosigun osotiondeng’ung’ Elisabet werit , ak iguure kainennyi Johana . 
Ak inyoru boiboiyet ak kagasetab ge ; ak boiboitu bik che chang’ eng’ sigennyi . 
Amu tun egu ne o eng’ taitab Kiptaiyat , ama eei divaik anan maiyek ; ago kinyiiti Tamirmiriet ne Tilil , koboch komi moetab kamet . 
Ak koweekyi lagokab Israel che chang’ Kiptaiyat Jehovah nenywa . 
Ak kowendot eng’ taitab togennyi eng’ tamirmiriet ak kimnatetab Elija , si koweech mugulelwek che bo kwanisiek kotokyigei lagok , ak kowelel ngelelik si kobendat eng’ ng’omnatetab che bo iman ; si kochopchi Kiptaiyat bik che chobotin .
Ak kilenji Sakaria malaikaiyat, Anae nee ng’olyondonito? Amu koaositu , ak kigotar kenyisiek che chang’ osotiondennyu . 
Ak kiwolji malaikaiyat kolenji , A Gabriel , ne atononi eng’ taitab Jehovah ; kagiyokwa ang’alalun , ak aibun logoiywechu miachen . 
Ak keero , namoksein kut , amemuchi ing’alal , agoi tun betut ne biitu ng’alechu , amu ma iyan ng’alekyuk , che tun isuldoi eng’ betusiekwak .
Ak kiigen bik Sakaria , kot kokwong’io , amu kiigagei eng’ hekalut . 
Ak ye kingomong’ sang’ , koma komuch kong’alalji ichek , ak kinai ichek kole , kagogeer kaborunet ne bo kwong’et eng’ hekalut : ak king’alaljine bichoto eut , ak kiteb ko namat kut .
Ak ye kingogesgei betusiekab otisiennyi , kwo ga . 
Ak ye kingogesgei betusiechoto komanach osotiondennyi Elisabet ; ak kiunygei arawek mut , ak komwa kole , 
Koyaiywa ko u nito Kiptaiyat eng’ betusiek che kiibwata , si koistoena reng’sennyu eng’ bik .
Kiiyokto Jehovah malaikaiyat Gabriel eng’ arawetab lo kwo nganaset ne bo Galili , ne kiguure Nasaret , 
kwo oldab chepto bergeiyat ne kiga kechamji murenet age ne kiguure Josep , ne bo gotab Daudi ; ak kigiguure bergeiyandanato Maria . 
Ak kinyo ole mi cheboto , ak kolenji , Chamge , inye ne i chamat mising’ , mi Kiptaiyat koboten .
Ago kiimgei mising’ inendet eng’ mwaonato, ak kiibwat kole, egu nee kagatonikab ngalechu ? 
Ak kilenji malaikaiyat inendet , Ameiywei , Maria : amu kainyoru chamet eng’ Jehovah . 
Ak keero , imanachi , ak isich werit , ak tun iguure kainennyi JESU . 
Egu ne o inendet , ak tun kiguure Weritab Inendet ne Toror Mising’ : ak kigochin Kiptaiyat Jehovah ng’echeretab laitornatet ne bo kwandanyi Daudi : 
ak tun laitorane gotab Jakobo koigeny ; ama tinyei ole igesunegei bounatennyi .
Ak kilenji Maria malaikaiyat , Egundoi ano ng’olyondoni , amu mangen muren ? 
Ak kiwolji malaikaiyat kolenji , Nyonjinin Tamirmiriet ne Tilil ak kouurin kamuktaetab Inendet ne Toror Mising’ : noto anyun kiguure ne tilil , Weritab Jehovah , inendet ne tun kisichei . 
Ak keero , managat agine Elisabet tupcheng’ung’ , tun sichei werit eng’ osindanyi : ne bo lo arawani eng’ inendet ne kigiguure son . 
Amu mami ng’olyo ne bunu Jehovah ne ma kim . 
Ak kile Maria , Keero , a chepto ne otwogindetab Kiptaiyat ; ingeyaiywa ko u ng’olyondeng’ung’ . Ak kiwa malaikaiyat kobagakta inendet .
King’eet anyun Maria eng’ betusiechoto kwo kochakta emetab tulonok , agoi nganasetab Juda ; 
ak kiwa agoi gotab Sakaria ak kogat Elisabet . 
Ak ye kingogas Elisabet kagatetab Maria , koureren lakwet eng’ moennyi ; kinyi anyun Tamirmiriet ne Tilil Elisabet ; 
ak komwa eng’ kutit ne o , kole , Iberurot inye eng’ kobogorisiek , ak iberurot inendet ne isiche . 
Ak katepto ano kot anyoru nito , kot konyonja kametab Kiptaiyandennyu ? 
Amu , keero , ye kangoit itikyuk kutitab kagateng’ung’ , koureren lakwet eng’ moennyu eng’ boiboiyet . 
Ak baibai kobogoriondonoto iyani ; amu tun isuldoi tuguk che kigemwachi inendet che bunu Kiptaiyat .
Ak kile Maria , Itorori sobondanyu Kiptaiyat ,
Ak kagobaibait tamirmiriennyu eng’ Jehovah Yetindennyu .
Amu kagogeer nyerotietab otwogindennyi ne chepto : Amu , ogeero , koboch ra koguurena ibinwek tugul ne baibai .
Amu kagoyaiywa inendet ne bo kamuktaet tuguk che eechen ; Ak tilil kainennyi .
Tebyei rirenennyi eng’ ibinwek agoi ibinwek Eng’ icheget che konyiti inendet .
Kigobor kimnatet eng’ eunnyi ; Ak kigoiyesta che menotik eng’ kabwatutikab mugulelwekwak .
Kagochoor bounik eng’ ng’echerokwak , Ak kagoeet che nyerotin .
Kagobae che amei rubet tuguk che miachen : Ak kagoon magorek koba buch .
Kagotoret otwogindennyi Israel , Si kobwat rirenetab ge ,
Ko u ye king’alalji kwanisiekyok , Eng’ Abraham ak iyotennyi agoi koigeny .
Ak kitebi Maria koboto Elisabet ne negit arawek somok ; yeityo koweek kwo ga .
Kiit anyun betut ne sigisie Elisabet ; kosich werit . 
Ak kogas bikab kokwennyi ak bikab orennyi kole kagotesyi Kiptaiyat rirenennyi kwonyoto ; ak kiboiboitu koboto inendet .
Ak kingoit betut ne bo sisiit , kobwa ichek koyatita lakwet ; kimachei koguure Sakaria , kemwaitae kainetab kwandanyi . 
Ak kiwol kamet kole , Achicha ; kiguure Johana . 
Ak kilenji ichek inendet , Mami chi eng’ oreng’wong’ ne keguure kainanato . 
King’alaljine ichek eut kwanitab lakwet , koteebe kainet ne machei ketochi . 
Kosom kit ne kisirei , ak kisir , kole , Johana kainennyi . Ak kikwong’io tugul . 
Koyatak anyun kutinnyi ngunoto , ak kotiagak ng’elyeptanyi , ak kitwek kolos Jehovah . 
Ak kinyonji kaiyweisiet tugul che kimenyei komoswekwak ; ak kigimwaita ng’alechuto tugul koyom emetab tulonok ne bo Judea . 
Ak kigonore mugulelwekwak ng’alechato ichek tugul che kigas , kole , Tun egu nee anyun lakwani ? Amu kimi koboto inendet eutab Kiptaiyat .
Kinyi anyun Tamirmiriet ne Tilil kwandanyi Sakaria , ak kimaoten , kole ,
Iberurot Kiptaiyat , Jehovah ne bo Israel ; Amu kagorutochi bikyik ak koyachi katiaget ichek ,
Kagong’eetwech kuinetab yetunet Eng’ gotab Daudi kiboitiondennyi
(Ko u ye kimwa eng’ kutuswekab maotikyik che tililen che kimi koboch ko kagitoi ng’ony) ,
Si kosoruech eng’ bunikyok , ak eng’ eunekab tugul che wechech ;
Si korire kwanisiekyok , Ak kobwat kayomisennyi ne tilil ;
Kayosiet ne kiiyosiechi kwandanyo Abraham ,
Si kobiit kogonech , ko kagosoruech eng’ eunekab bunikyok , Keboisiechi inendet ama eng’ kaiyweisiet ,
Eng’ tililindo ak eng’ imanda eng’ tainnyi eng’ betusiekyok tugul.
Ee lakwani , kiguurenen maotiotab Inendet ne Toror Mising’ : Amu iwendi eng’ taitab Kiptaiyet indoi , si kobiit ichob ortinwekyik ;
Si igochi bikyik naet ne bo yetunet Eng’ nyoetab kaat ne bo tengekwogikwak ,
Amu muguleldo ne riregei ne bo Jehovah nenyo , Si kochorjech lapkeiyet ne bunu barak ,
Si koluuchi icheget che tebyei eng’ mesundeito ak che mi uruetab meet ; Si kondochi kelyekyok kot koit oretab kalyet .
Ak kiner lakwanato , ak kotesak kimnatet eng’ tamirmiriet , ak kimeng’oti surkwen agoi betut ne kiiborjigei Israel .
Kibun anyun ng’atutiet Kaisari Agusto eng’ betusiechoto , kole , kesir kainaikab bik tugul . 
Ne bo tai sirisioni ye ki bounindetab Suria , Kurenio . 
Kiba anyun tugul si kesir , chi tugul eng’ nganasennyi .
Kitogos agine Josep eng’ Galili , kobunu nganasetab Nasaret , agoi Judea , kot koit nganasetab Daudi , ne kiguure Betlehem , amu ki bo inendet gotab Daudi , ak ki bo orennyi ; 
si kobiit kesir inendet koboto murerennyi Maria , ne ki chio . 
Ak kiit sigetab lakwet , kota komi oloto . 
Ak kisich werinnyi ne bo tai ; ak kolaakyi ngoroikab lakwandit , ak komogonji kaptugut , amu kima komi boroindo eng’ gotab toek .
Ak kimi emonoto mestowek che kitebyei eng’ kewet koribei akwenywa ne bo kechirek kemoi . 
Ak kitonon malaikaiyatab Kiptaiyat eng’ ole negite ichek , ak kiiluuchi lilindab Kiptaiyat komoswekwak tugul : koiyweis anyun mising’ . 
Ak kilenji malaikaiyat ichek , Amoiyweisie ; ogeero , aibwok logoiywek che miach che bo boiboiyet ne o ne ityin bik tugul : 
amu kagisikwok Yetindet rani , eng’ nganaset ne bo Daudi , noto Kristo Kiptaiyat . 
Ak nit kaborunet eng’ okwek : Onyoru lakwet ko kagilaakyi ngoroikab lakwandit , korue moinget ne amisie tuga .
Ak kimi eng’ sainato koboto malaikaiyandanato chang’indab lugosiekab kipsengwet che kiilosu Jehovah kolen ,
Bo teegisto Jehovah , eng’ ole toror mising’ , Ak kalyet eng’ ng’ony eng’ bik che chamotin eng’ inendet .
Ak kingo kagoweek malaikaisiek koba kipsengwet , kolenjigei mestowechoto , Ongebe nguno agoi Betlehem , si kobiit kegeer ng’olyondonito kagoyaak , ne kagoboruech Kiptaiyat .
Ak kibwa anyun kochok , ak kinyor Maria ak Josep , ak lakwet korue moinget ne amisie tuga . 
Ak ye kingogeer kobarta mwaet ne kaga kemwachi agobo lakwanato . 
Ak kikwong’io tugul che kigas ng’alechato kimwachi mestowek . 
Ago kirib Maria ng’alechato tugul , kobwatoti eng’ muguleldanyi . 
Ak kiweek anyun mestowek , kotorori Jehovah ak kolosunoti eng’ tuguk tugul che kagogas ak che kagogeer , ko u ye kaga kemwachi .
Ak kingoit betusiek sisiit che kiyatitoe inendet , keguure kainennyi JESU , ko u ye kiga kotochi malaikaiyat kotomo kemanach .
Ak kingo kagobata betusiekab katililenywa ko u Ng’atutietab Musa , komut inendet konyo Jerusalem , si kogochi Kiptaiyat 
(ko u ye kigisir eng’ Ng’atutietab Kiptaiyat , kele , Kiguure ne itabanat agobo Kiptaiyat werit age tugul ne yatei iyotet) , 
ak kogoito korosiot ko u ye kigimwa eng’ Ng’atutietab Kiptaiyat , kele , Cheptugenik aeng’ , anan arek aeng’ che bo cheptugenik .
Ogeero , kimi chito age Jerusalem , ne kigiguure Simeon ; ak ki chito ne bo iman ak kigonyiti Jehovah , ne kiigeni kagaigaetab Israel : ak kitebe Tamirmiriet ne Tilil inendet . 
Ak kiga kong’ang’ji inendet Tamirmiriet ne Tilil , kole , mageerei meet , kotom kogeer Kristo ne bo Kiptaiyat . 
Kinyo anyun hekalut eng’ Tamirmiriet : ak ye kingomut sigik lakwet Jesu , si kobiit koyachi inendet ko u biteetab Ng’atutiet , 
konam anyun lakwet eng’ eunekyik , ak kolos Jehovah , kole ,
Ee , Kiptaiyat , ichamjini nguno otwogindeng’ung’ kwo Eng’ kalyet , ko u ng’olyondeng’ung’ ;
Amu kagogeer konyekyuk yetuneng’ung’ ,
Ne kiichob eng’ taitab bik tugul ;
Lapkeiyet ne bo ng’ang’utiet ne king’ang’jin Bororiosiek , Ak torornatetab biguk Israel .
Ak kikwong’io Josep ak kametab lakwet agobo tuguchoto kagimwa agobo inendet ; 
ak kiiberur Simeon ichek, ak kolenji Maria kamennyi , Keero , kaginde lakwani si kobutyo che chang’ ak kong’eetyo che chang’ eng’ Israel ; asi koek kaborunet ne tun kiesioi ; 
(ee agot inyendet ko tun torei rotwetab chok muguleldang’ung’ ;) si kobiit kong’ang’ogis kabwatutikab mugulelwekab bik che chang’ .
Ak kimitei agine Ana , chebo Panuel , ne ki maotio , ne bo oretab Aser (ne kiga koosit mising’ ; kitebi ak manong’otiot kenyisiek tisab koboch ngitun . 
Ak kitebi ko mosok kenyisiek tamanwogik sisiit ak ang’wan) , ko mamandoi eng’ hekalut , ak kolosu , koboto karugutetab ge , ak somutik , kemoi ak bet . 
Ak kinyo eng’ sainato ak kogochi Jehovah kongoi , ak king’alalji tugul che kiigeni katiaget eng’ Jerusalem agobo inendet .
Ak kingo kagoges tugul ko u Ng’atutietab Kiptaiyat , koweektagei koba Galili , agoi nganasenywa Nasaret . 
Ak kiner lakwet , ak kotesak kimnatet , ak kinyi ng’omnatet : ak kimi mieindab Jehovah koboto inendet .
Kicham kobendi sigikyik kenyit age tugul Jerusalem eng’ igorta ne bo paska . 
Ak ye ki bo kenyisiek taman ak aeng’ , kotogosta ichek koba Jerusalem ko u biteet ne bo igorta ; 
ak ye kingowong’ betusiek , ye kiweeksei , kong’et lakwet Jesu eng’ Jerusalem : ak kima nai sigikyik ; 
ago kilen mi koboto bik che kibendi tugul , koba anyun bandab betut komugul ; ak kicheng’ inendet eng’ kwenutab bikab orenywa ak che kiingengei : 
ak ye kimanyor inendet , koweektagei Jerusalem , kocheng’at .
Ak ye kingogesgei betusiek somogu , konyorji inendet hekalut , kotebyei eng’ kwenutab konetik , koepchin it ng’alekwak , ak koteepse icheget : 
ak kikwong’io ichek tugul che kiepchin it inendet amu naennyi ak wolunaikyik . 
Ak ye kingogeer inendet , kokwong’io : ak kilenji kamennyi inendet , Lakwani , kalya si iyaiywech ko u ni ? Keero , kogicheng’in ane ak kwandang’ung’ eng’ arogenet . 
Ak kilenji ichek , Amu nee si ocheng’a ? Ma onai ole kanyolja atebe boisietab Baba ? 
Kima iguiyo ichek ng’olyondonoto kamwachi .
Kichorgei anyun koboto icheget , ak kiit Nasaret ; ak kigase it ichek : ak kigonor kamet ng’alechato tugul eng’ muguleldanyi . 
Kitesak ng’omnatetab Jesu , ak etunatet , ak mieindo eng’ Jehovah ak eng’ bik .
Ak eng’ kenyit ne bo taman ak mut ne bo laitornatetab Tiberio Kaisari , ye ki bounindet ne bo Judea Pontio Pilato , ak Herod ko ki kiruogindet ne bo Galili , ak ki kiruogindetab Iturea ak Trakoniti Pilipu ng’etab kametab Herod , ak ki Lusania kiruogindet ne bo Abilene , 
eng’ betusiek che bo tiseinatet ne o ne bo Anas ak Kaiapa , koityi anyun ng’olyotab Jehovah Johana weritab Sakaria eng’ surkwen . 
Ak kinyo komoswek tugul che bo tabanwekab Jordan , koamdooti kabatisanetab sigunet agobo nyoetab kaat ne bo tengekwogik ; 
ko u ye kigisir eng’ bukuitab ng’alekab maotiot Isaia , kele , Kutitab chi ne ititeni eng’ surkwen kolen , Ochob oretab Kiptaiyat , Olititoti ole bunoti .
Tun kilong’u atebwet age tugul , Ak tun kiribribi tulwet age tugul ne o ak ne ming’in : Ak tun kilititi che kunuren , Ak kichaboi ortinwek che sing’ortot :
Ak tun keerei bik tugul yetunetab Jehovah.
Kimwachi anyun tuiyosiek che kibendi ole mi inendet , si kobatisan , kolenji , Ee okwek lagokab erenokab ng’wonet , ng’o ne kagoteeiywok omweune nereknatet ne tun nyonei ? 
Oii anyun logoek che nyoljin sigunet , amotau omwa eng’ mugulelwekwok ole , Kitinye kwandanyo Abraham : amu amwawok ale , eng’ koichu komuchi Jehovah kong’eetyi Abraham lagok . 
Agot nguno ko kaginde aiywet tigitikab ketik : noto anyun , ketit age tugul ne maiyei logoek che miach , keebei , ak kewirji ma .
Ak kiteebe inendet tuiyosiek kole , Kiyai nee anyun ? 
Ak kiwolji ichek kolenji , Inendet ne tinyei sumotik aeng’ , kogochi ne matinyei ; ak ingoyai ko u noto agine ne tinyei amitwogik . 
Ak kibwa agichek taagikab aisurut si kibatisan , ak kolenji inendet , Konetindoni , kiyai nee ? 
Ak kimwachi ichek kolenji , Amomage bik tuguk che siirei che kiging’at . 
Ak kiteebe askarik agichek kolenji , Kiyai nee anyun achek ? Ak kilenji , Amomu chi age tugul , anan orebe chi kiy ; ago ingoyamak melekwekwok .
Ak kingota kogeni bik kit ne biitu , ak kogereri met eng’ mugulelwekwak bik tugul agobo Johana , kolen ngo tos Kristo inendet ; 
kowolji Johana ichek tugul kolenji , Abatisanok eng’ beek iman ; ago nyonei inendet ne kim kosiira , ne manyoljina atiach anokab kweonikyik : ibatisanok inendet eng’ Tamirmiriet ne Tilil ak mat : 
tinyei keibet eng’ eunnyi , ak kotilili komie ruanyut , ak koyumji nganok chogennyi ; ago beelei metetek eng’ mat ne ma misoksei .
Kiamji anyun bik logoiywek che miach koboto kotigonutik alak che chang’ . 
Kile anyun Yahudik , Kigiteech hekaluni eng kenyisiek artam ak lo , ak ingeeti inye eng betusiek somok !
Ago kingalali inendet agobo hekalut ne noto ko bortanyi . 
Ye kingingeet anyun inendet komong eng che kibek , kobwat alamalyennyi kole kiga komwa ngolyondonito ; ak kiiyan sirutiet , ak ngolyot ne kiga mwa Jesu .
Ye kimi Jerusalem eng paska , komi igorta , koyan bik che chang , kainennyi , kogeerei kaborunoikyik che kiyai . 
Ago kima chamdagei Jesu , amu kiingen bik tugul , 
ak amu kima komage kiy chi ne baoriani agobo chi age ; amu kiingen inendet kit ne mi chi orit .
Kimi chi ne bo Parisaik , ne kigiguure Nikodemo , ki bounindet ne bo Yahudik : 
kinyo chichoto ole mi inendet kemoi , ak kolenji , Rabbi , kingen kele i konetindet ne bunu Jehovah : amu mami chi ne imuchi koyai kaborunoichu iyae inye , ngo mami Jehovah koboto inendet .
Kowolji Jesu kolenji , Amwaun , iman , iman , ale , Ngot ko ma kisich chi eng siget ne leel , ko magoi imuch kogeer bounatetab Jehovah . 
Kolenji Nikodemo inendet , Kisiktoi ano chi ye kagoosit ? Imuchi kogetyigei moetab kamet kogeny , ak kesich ? 
Kowolji Jesu kolenji , Amwaun , iman , iman , ale , Ngot ko ma kisich chi eng beek ak Tamirmiriet , ko magoi imuch komongji bounatetab Jehovah . 
Ne kigisich eng borto ko borto ; ak ne kigisich eng Tamirmiriet ko tamirmiriet . 
Amekwong amu kamwaun ale , Kanyol kesichok eng siget ne leel . 
Usyin koristo ole machei , ak igase cheennyi , ago mengen ole bunu , anan ole wendi : ko u noto chi age tugul ne kagisich eng Tamirmiriet .
Kowolji Nikodemo kolenji , Imuchi kobiitunda ano tuguchu ? 
Kowolji Jesu kolenji , I konetindetab Israel , ameguitosi tuguchu ? 
Amwaun , iman , iman , ale , Kimwae ne kingen , ak kebaorianjini ne kagegeer ; amotaache baornatennyo . 
Ngamwawok tuguk che bo ngony , amoyani , omuktoi ano ogan ngamwawok tuguk che bo kipsengwet ? 
Mami chi ne kitogosta kipsengwet , kobate inendet ne kichorgei eng kipsengwet , inendet ko Weritab chi ne mi kipsengwet .
Ak ko u ye kiigartat Musa erenet eng ongatet , kigartoti ko u noto Weritab chi matiny : 
si konyor sobondab koigeny eng inendet age tugul ne iyani . 
Amu kicham Jehovah ngony mising , kot kogoito Werinnyi ne kigii inegei , si malus age tugul ne iyani inendet , ago si konyor sobondab koigen . 
Amu kima iyokyi Jehovah Werit ngony koruokyi ngony ; ago si kesor ngony eng inendet .
Magiruokyin chi ne iyani inendet : ago inendet ne maiyani , ko kagiruokyi , amu ma iyan eng kainetab Weritab Jehovah ne kigii inegei . 
Ak ni kiruoget , amu kinyonji ngony lapkeiyet , ak kicham bik mesundeito kosiir lapkeiyet ; amu ki yaach boisionikwak . 
Amu wechei lapkeiyet chi tugul ne yaei yaitio , ama nyonei inendet ole mi lapkeiyet , si mangangogis boisionikyik . 
Ago nyonei ole mi lapkeiyet inendet ne yaei imanda , si kobiit kibarta boisionikyik , kele kigiyai eng Jehovah .
Kingobata tuguchu konyo Jesu ak alamalyennyi emet ne kiguure Judea ; ak kibeni oloto koboto ichek , ak kobatisanis . 
Ak kibatisanisiei Johana agine eng Aenon ne negite Salim , amu kimi beek che chang oloto : ak kibwa bik , ak kigibatisan . 
Amu kitom ketoorji Johana korgoret .
Kibiit anyun teebutiet eng alak che bo alamalyetab Johana ak Yahudiot agobo katililet . 
Ak kibwanji Johana , ak kolenji , Rabbi , ibatisanisiei inendet ne kimi koboten eng Jordan komosin , ne kiibaorian agobo inendet , ak bwanjin inendet bik tugul . 
Kowol Johana kole , Magoi imuch chi kotaach kiy , ngo ma kigochi eng kipsengwet . 
Kiobaorianja okweget kole , kiamwa ale , Ma a Kristo , ago olen kigiyokwa andoune inendet . 
Sandet inendet ne tinyei mureret : ago baibai mising choruetab sandet , ne tononi koepchin it inendet , amu kutitab sandet : isuldaat anyun boiboiyoninyu . 
Nyoljin inendet koeet ne matiny , ago aminginitu .
O inendet ne bunu barak kosiir tugul : inendet ne bo ngony ko bo ngony , ak ngalali che bo ngony : inendet ne bunu kipsengwet ko o kosiir tugul . 
Baorianjin inendet kit ne kigogeer ak ne kigogas ; ama mi chi ne taachei baornatennyi . 
Inendet ne kagotaach baornatennyi ko kagonde ngoksennyi , kole bo iman Jehovah . 
Amu ngalali ngalekab Jehovah inendet ne kiiyogu Jehovah ; amu magonu inendet Tamirmiriet eng karogendoet . 
Chamei Kwanda Werit , ak kigonde tuguk tugul eunnyi . 
Tinyei sobondab koigeny ne iyani Werit ; ama keerei sobondo ne magase it Werit , ago tebe neregekab Jehovah baragunnyi .
Ye kingonai Kiptaiyat kole kigogas Parisaik kole kiyaei Jesu bik koek alamalyet ak kobatisani che siirei che kiibatisan Johana 
(ago ma Jesu inendet ne kiibatisanisiei , ago alamalyennyi) , 
kongeet eng Judea , kwo kogeny Galili . 
Ak ki kanyol kobun Samaria .
Kiit anyun nganaset ne bo Samaria , ne kiguure Sukar , ne negite koret ne kiigochi Jakobo werinnyi Josep : 
ak kimi oloto keringetab beek ne bo Jakobo . Kitebyei anyun Jesu eng ye negite keringetab beek , amu ngetatetab bandanyi . Ki olo bo sait lo .
Kinyo kobogoriot ne bo Samaria kosiil beek : kolenji Jesu , Inaga aee . 
Amu kigaba alamalyennyi nganaset koal amitwogik .
Kilenji anyun kobogoriot ne bo Samaria , Katepto ano si isoma beek che iee , ak inye ko i Yahudiot , ak ane ko a kobogoriotab Samaria ? (Amu manamegei Yahudik ak Samarik .) 
Kowolji Jesu kolenji , Nda kengen konunetab Jehovah , ak inendet ne kalenjin , Inaga beek aee ; ta kaisom inendet , ak ta kagogonin beekab sobon . 
Kolenji kobogoriot , Kiptaiyandani , metinye kit ne isiile , ak loo keringet : inyorjini ano anyun beechoto bo sobon ? 
I o inye eng kwandanyo Jakobo , ne kigonech keringoni , ne kiee inendet , ak werikyik , ak tukyik ? 
Kowolji Jesu kolenji , Age tugul ne eei beechu ko ta koamei melel kogeny : 
ago age tugul ne eei beek che agochini ko ma koamei melel agoi ; ago egu beek che agochini kondab beek eng inendet , che kutu agoi sobondab koigeny . 
Kolenji kobogoriot , Kiptaiyandani , inaga beechoto , si ma koama melel , si ma anyone asiile beek eng oli loo . 
Kolenji Jesu kobogoriondonoto , Ui , iguur manongotiondengung , ak obwa yuto .
Kowolji kobogoriot kolenji , Matinye manongotiot . Kolenji Jesu , Kaimwa komie ile , Matinye manongotiot : 
amu kiotebi ak manongotaik mut ; ak inendet ne omi tuwai nguno ko ma manongotiondengung : kaimwa anyun iman nito . 
Kolenji kobogoriot , Kiptaiyandani , kaageer ale i maotio . 
Kisaei kwanisiekyok eng tulwoni ; ak olen okwek , Jerusalem ole kanyol kosae bik .
Kolenji Jesu , Kobogoriondoni , iyana , nyonei sait , ye ma kosae Kwanda eng tulwoni , anan eng Jerusalem . 
Osae ne mongen : kisae achek ne kingen : amu bunu yetunet Yahudik . 
Ago nyonei sait , ak kagoit nguno , ye saei Kwanda saik che bo iman eng tamirmiriet ak imanit : amu chengoti Kwanda che u choto koek che saei inendet . 
Jehovah ko Tamirmiriet : ak kanyol kosa inendet eng tamirmiriet ak iman che saei inendet . 
Kolenji kobogoriot , Angen ale nyonei Mesia (ne keguure Kristo) : ye nyo inendet , komwawech tuguk tugul . 
Kolenji Jesu , A inendet ne angalalun .
Kibwa anyun alamalyennyi ; ak kikwongio amu kingalali ak kobogoriot ; ago ma mwachi chi kole , Ichenge nee ? Anan , Kalya si ongalal ak inendet ?
Kibagakta anyun kobogoriot terennyi bo bei , ak kwo nganaset , ak komwachi bik kolenji , 
Obwa ogeer chito ne kamwawa tuguk tugul che kiayai atkinye kora ! tos Kristo nito ? 
Kimong anyun eng nganaset kobwa ole mi inendet .
Kingota kobwanei , kosom alamalyennyi , kole, Rabbi , amisie . 
Ago kilenji ichek , Atinye amitwogik che aame che mongen . 
Kolenjigei anyun alamalyennyi , Tos kagoipchi chi kiy ne amei ? 
Kolenji Jesu , Amitwogikyuk ko ayai magetab inendet ne kiiyokwa , ak agesu boisiennyi . 
Momwae okwek ole , Ta komi arawek angwanu , si koit kesisiet . Ogeero , amwawok ale , Oyot met , ak ogeer mbarenik , ole kagoleelagitu , kagoyam keges . 
Inendet ne kesei kotaachei melekto , ak koyumi logoek che bo sobondab koigeny ; si koboiboitu tuwai ne kolei ak ne kesei . 
Amu bo iman mwaoni eng ni , Kolei age , kogesei age . 
Kiayoktok oges che kima onyalilji : kigonyalilji alage , ak kaonam okwek uuindab boisienywa .
Kiiyan anyun inendet Samarik che chang che bo nganasanato amu ngolyotab kobogoriot , ne kibaorian kole , Kamwawa tuguk tugul che kiayai atkinye kora . 
Noto anyun , ye kingobwanji inendet Samarik , kosom kole kotebi koboto ichek : ak kibeni oloto betusiek aeng . 
Ak kiiyan alak che chang amu ngolyondennyi ; 
ak kilenji kobogoriot , Kiyani nguno , ma amu ngalelengung : amu kagegasyige ; ak kingen iman kele nito ko Yetindetab ngony .
Ak kingobata betusiechoto aengu kongeet eng oloto kwo Galili . 
Amu kibaorian Jesu inendet kole , matinyei maotiondo teegisto eng emennyi . 
Ak kingonyo anyun Galili , kotaach inendet Galilik , ko kagogeer tuguk tugul che kiyai inendet eng Jerusalem eng igorta : amu kigaba agichek igorta .
Kinyo anyun inendet kogeny Kana ne bo Galili , ole kiyae beek koek divaik . Ak kimi kiboitiot age ne bo kaplaitoriat , ne kimiani werinnyi eng Kapernaum . 
Ye kingogas kole kagomong Jesu eng Judea konyo Galili , kwo ole mi inendet , ak kisom kochorgei , kosoob werinnyi ; amu ki negit kome . 
Kolenji anyun Jesu inendet , Ngot ko mogeer kaborunoik ak kwongutik , ko magoi oyan matiny . 
Kolenji kiboitiondonoto , Kiptaiyandani , choruge kotom kome lakwennyu . 
Kolenji Jesu inendet , Ui inye ; sobei weringung . Koyan anyun chichoto ngolyot ne kamwachi Jesu , ak kwo . 
Ak ye kita kochortagei , kotuiyo ak otwogikyik , ak kolenji , Sobei weringung . 
Koteebe anyun kole kogaigaitu ko tia . Kolenji anyun bichoto inendet , Kobagakta eset inendet amut sait tisab . 
Konai anyun kwanda kole ko sainato ne komwachin Jesu kolenjin , Sobei weringung : ak kiiyan inendet , ak gonnyi komugul . 
Noto kaborunet ne bo aeng ne kiyai Jesu koboch ngomong eng Judea konyo Galili .
Kingobata tuguchu kobiit igorta ne bo Yahudik ; ak kotogosta Jesu Jerusalem . 
Ak mitei Jerusalem tamboiyot , ne kainennyi ko Betesda eng kutitab Hebranik , ye negite ormarichetab kechirek ; kitinyei keterusiek mut . 
Kiruitos eng oloto bik che chang che kimiandos , che koriotin , che ingwaldos , che meiyotin , [kogeni wasetab beek : ]
Ak kimi yoto chito age , ne kiga komian kenyisiek sosom ak sisiit . 
Ak ye kingogeer Jesu chichoto koruei , ak konai kole ki u noto eng betusiek che chang , kolenji , Imache kisoobin ? 
Kowolji chito ne miani kolenji , Kiptaiyandani , matinye chi , ne indea tamboiyot , ko kawasgei beek : amu ye ta anyone , kosib kochortagei age . 
Kolenji Jesu anyun , Ngeet , ib itogungung , ak iwe . 
Ak kisob chichoto ngunoto , ak koib itogunnyi ak kwo . Ak ki sabato betunoto . 
Kilenji anyun Yahudik inendet ne kagisoob , Betutab sabato nito , ma chamdaat eng ngatutik iib itogungung .
Ago kiwolji ichek kolenji , Kamwawa inendet ne kagosooba , kolenja , Ib itogungung , ak iwe . 
Koteebe anyun bichoto inendet kole , Ngo chichoto kamwaun kole , Ib itogungung ak iwe ? 
Ago kima nai inendet ne kagisoobi kole ka ngo : amu kiga kwo Jesu , amu kimi bik che chang oloto . 
Kingobata noto konyorji Jesu inendet hekalut , ak kolenji , Keero , kagisoobin : amatata iyai tengek , si manyonjin kit age ne ya ne siirei ni . 
Kiwa anyun chichoto , ak komwachi Yahudik kole Jesu ne kagosoob inendet .
Kius anyun Yahudik Jesu amu ngolyondonito , amu kiyai tuguchu eng betutab sabato . 
Ak kiwolji Jesu kolenji , Boisiei Baba agoi kora , ak aboisiei agane .
Kicheng anyun Yahudik mising kole kobar inendet amu nito , amu kima bistoe sabato kityo , ago mwaei kole Jehovah Kwandanyi , koyaegei kogergeit ak Jehovah .
Kiwolji anyun Jesu ichek kolenji , Amwawok , iman , iman , ale , Mayaei kiy Werit inegei , ago ne keerei koyaei Kwanda : amu tuguk tugul che yaei inendet , koyaei choto agine Werit ko u noto . 
Amu chamei Kwanda Werit , ak koborjin tuguk tugul che yaei inendet : ak ta koborjin boisionik che eechen che siirei chu , si kobiit okwongie . 
Amu ko u ye ingeeti Kwanda che kigobek ak kosoobi , isoobi Werit ko u noto agine che machei . 
Amu ma iruokyin Kwanda chi age tugul , ago kigogochi Werit kiruoget tugul ; 
si kobiit koteech tugul Werit , ko u ye teechei Kwanda . Inendet ne mateechei Werit ko mateechei Kwanda ne kiiyok inendet .
Amwawok , iman , iman , ale , Inendet ne kasei ngolyondennyu , ak koyani inendet ne kiiyokwa , kotinyei sobondab koigeny , ama wendi ole mi kiruoget , ago kagomong eng meet komongji sobondo . 
Amwawok , iman , iman , ale , Nyonei sait , ak kagoit , ye kas che kigobek kutitab Weritab Jehovah ; ak soptos icheget che kasei . 
Amu ko u ye tinyei Kwanda sobondo inegei , u noto kigogochi Werit kotepto sobondo : 
ak kiigochi kimnatet koyai kiruoget , amu Weritab chi inendet . 
Amokwonge nito : amu nyonei sait , ne tun kasei kutinnyi tugul che mi kererisiek , 
ak komong ; ngeetyin sobondo che kiyaei ne mie ; ak kongeetyi kiruoget icheget che kiyaei ne ya .
Mamuchi ayai kiy anege : aruochi ko u ye agase , ak bo iman kiruogennyu ; amu machenge ayai magennyu , ago magetab inendet ne kiiyokwa . 
Ngabaorianjinige , ko ma bo iman baornatennyu . 
Mi age ne baorianjina ; ak angen ale bo iman baornatet ne baorianjina . 
Kioyokyi ngolyot Johana , ak kibaorianji imanda . 
Ago baornatet ne ataache ko mabunu chi : ago amwae tuguchu , si kobiit kesoruok . 
Ki tait inendet ne kilalei kokwengsei : ak kiocham oboiboitune lapkeiyennyi eng betusiek che matia . 
Ago baornatet ne atinye ko o kosiir ne bo Johana : amu boisionik che kigona Kwanda ages , choto che ayae , ko che baorianjina , kole kiiyokwa Kwanda . 
Ak kibaorianja Kwanda inendet ne kiiyokwa . Tom ogas kutinnyi ole kinye kora , ak tom ogeer itondanyi . 
Ama tebyei eng okwek ngolyondennyi : amu moyani inendet ne kiiyogu Jehovah . 
Cham osiachi eng sirutik , amu olen otinye sobondab koigeny eng choto ; ago choto che baorianjina ; 
ago mochame obwanja , si kobiit konyoru sobondo .
Mataache kalosunet eng bik . 
Ago angenok ale motinye chamnyetab Jehovah eng oringwong . 
Kianyo eng kainetab Baba , ama otaacha : ngo nyo age eng kainennyi otaache inendet . 
Omuchi eng nee oyan , che otaagege kalosunet , amochenge kalosunet ne bunu Jehovah ne mi inegei ? 
Molen angandook eng Kwanda : mitei age ne ngandook , Musa noto , ne omangu . 
Amu nda kigoyan Musa , toyana ; amu kisir agobo ane . 
Ago ngo moyani sirutikyik , omuktoi ano oyan ngalekyuk ?
Kingobata tuguchu kwo Jesu bitet age ne bo araraitab Galili , noto ko araraitab Tiberia . 
Ak kiisub inendet tuiyet ne o , amu kigeer kaborunoik che kiyachi che miandos . 
Ak kitogosta Jesu tulwet , kwo koteb ngony eng oloto koboto alamalyennyi . 
Ak kiga rik paska , igorta ne bo Yahudik . 
Kingoyot met anyun Jesu , kogeer tuiyet ne o konyonjin inendet , kolenji Pilipu , Kiale ano makatinik si koam bichu ? 
Kimwaei ni kotieme inendet : amu kiingen inendet kit ne machei koyai . 
Kowolji Pilipu inendet kolenji , Mayamei ichek makatinik che bo denarisiek bogol aeng , si konyor age tugul kitigin . 
Kolenji inendet age ne bo alamalyennyi , Andrea , ngetab kametab Simon Petero , 
Ngo kiigochi anyun Jehovah ichek konunet ne kergei ak ne kigonech ye kingiyan Kiptaiyat Jesu Kristo , ko tos , kia ng’o anyun , kot amuch agirinda Jehovah ? 
Ak kingogas ng’alechuto , kosisyo , kolos Jehovah , ak komwa kole , Kaga kagogochi Jehovah Bororiosiek agichek sigunet ne ibu sobondo .
Kiba anyun ichek che kiga yesta amu usisiet ne king’eet agobo Stepano agoi koit Poinike , ak Kupro , ak Antiokia , ko mang’alaljin chi age ng’olyot kobate Yahudik . 
Ago kimi alak eng’ ichek , bikab Kupro ak Kurene , che kingobwa Antiokia kong’alalji Yunanik agichek , koamdoi Kiptaiyat Jesu . 
Ak kimi eutab Kiptaiyat koboto ichek : ak kiiyan bik che chang’ konam ng’alekab Kiptaiyat . 
Ak kigas ng’alek agobo ichek kaniset ne kimi Jerusalem : ak kiiyokto Barnaba kwo kot koit Antiokia : 
ak kingoit inendet , ak kogeer mieindab Jehovah , kobaibait ; ak kogiil ichek tugul konamgei ak Kiptaiyat eng’ mugulelwek che bekyinotin : 
amu ki chi ne mie , ak ko nyiitat Tamirmiriet ne Tilil ak kayanet : ak kitesak bik che chang’ kobunji Kiptaiyat . 
Ak kiwa agoi Tarso kocheng’ Saul : 
ak kingo kagonyor , komut konyo Antiokia . Ak kiiyumgei eng’ kenyit agenge koboto kaniset , ak konet bik che chang’ ; ak kigitoi keguure alamalyet Kristianik eng’ Antiokia .
Ak kichorgei maotik eng’ betusiechoto eng’ Jerusalem kobwa Antiokia . 
Ak kitonon age eng’ ichek ne kigiguure Agabo , ak kobor eng’ Tamirmiriet kole tun biitu rubet ne o ng’ony komugul : ne kiisulda eng’ betusiekab Klaudio . 
Ak kichopgei komie alamalyet koyokyi toretet tupchosiek che kimenyei Judea , chi tugul ko u ye kiimuchi : 
kiyai anyun ko u noto , kiiyokyi boisiek eng’ eunekab Barnaba ak Saul .
Ak ye ki negit betusiechoto kotoi laitoriat Herod kous alak che bo kaniset . 
Ak kibar Jakobo ng’etab Kametab Johana eng’ rotwetab chok . 
Ak ye kingogeer kole kiibaibai noto Yahudik , kotoi konam Petero agine . Ak ki betusiekab makatiat ne ma kinde mermerek , betusiechoto . 
Ak kingo kagonam inendet , konde korgoret , ak kogochi askarik ang’wan konyil ang’wan korib inendet ; kolen ye ibata Paska komutyi bik . 
Kigirib Petero anyun eng’ korgoret : ago kisa kaniset Jehovah mising’ agobo inendet .
Ak ye kimachei komoong’ Herod inendet , ko kirue Petero kwenutab askarik aeng’ eng’ kemounoto , koratate sirimwek aeng’ : ak kirib korgoret ribik eng’ taitab kurget . 
Ak ogeero , kitonon malaikaiyatab Kiptaiyat eng’ ye negite inendet , ak kiikweny lapkeiyet got : ak kiirabach karastab Petero , ak kong’eet kolenji , Ng’eet chokyi . Ak kiibutyo sirimwek che kimi eunekyik . 
Ak kolenji malaikaiyat inendet , Ratge , indege kweoniguk ak irat . Ak kiyai ko u noto . Ak kilenji , Ilaach ngorieng’ung’ , ak isubwa . 
Ak kiwa sang’ ak kosub ; ak kima nai kole iman kit ne kayai malaikaiyat , ago kilen kageer ng’ang’utiet . 
Ak kingo kagosiir ripset ne bo tai ak ne bo aeng’ , kobwa agoi ormarichet ne bo karnet ne kibunei kebendi nganaset ; koyatak inegei : ak kimanda sang’ , ak koba kobun oret agenge ; ak eng’ sainato kobagakta inendet malaikaiyat kwo .
Ak ye kingobwat Petero , komwa kole , Kaanai nguno iman , ale , kagoyok Kiptaiyat malaikaiyandennyi ak kasorua eng’ eutab Herod , ak eng’ kagenisiet tugul ne bo bikab Yahudik .
Ak ye kingo kagobwat komie , konyo gotab Maria kametab Johana ne kiguure kainennyi ne bo aeng’ Mariko ; ole kiga koyumjigei che chang’ ak kosaei . 
Ak ye kingogongony kurgetab ormarichet , konyo chepto ne kigiguure Roda kogas . 
Ak kingonai cheboto kutitab Petero , koma koyat ormarichet amu boiboiyet , ago kilabat go , ak komwaita kole tononi Petero eng’ ormarichet . 
Ak kilenji ichek inendet , Amin iywek . Ago kimwa eng’ kimnatet kole , u noto . Ak kimwa ichek kole , Malaikaiyandennyi . 
Ago kites Petero kogongony : ak kingo kagoyat , kogeer inendet , ak kokwong’io . 
Ago kiiborjine inendet ichek eut kosisyo , ak kotetyi ole kagomutunda Kiptaiyat inendet komong’ eng’ korgoret . Ak kimwa kole , Omwachi ng’alechu Jakobo , ak tupchosiek . Ak kiwa agoi komosta age .
Ak kingo kagoeech , kotoptobenso askarik mising’ , kole, katepto ano Petero . 
Ak ye kingo kagocheng’ Herod inendet , ama konyor , kogin ribik , ak kong’at kole kanyol kebar . Ak kichortagei eng’ Judea kwo Kaisaria , ak kotebe oloto .
Ak kinerekyi mising’ Herod bikab Turo ak Sidon : ak kobwanji inendet eng’ kabwatet agenge , ak , kingonam chorua ak Blasto , ne kiribei ole kirue laitoriat , kosom kalyet , amu kibaei emetab laitoriat emenywa .
Ak eng’ betut ne kiging’at , kolaach Herod ngoroikab laitornatet , ak kotebe ng’echeretab kiruoget , ak kong’alalji bichoto . 
Ak kibolyo bik , kole , Kutitab cheptalelit nito , ma bo chi . 
Eng’ sainato anyun kobir inendet malaikaiyatab Kiptaiyat , amu ma konyit Jehovah : ak kiam inendet kutik , ak kime . 
Ago kiner ng’olyotab Jehovah , ak kotesak .
Kiweektagei Barnaba ak Saul Jerusalem , ye kingo kagoges boisienywa , komuti Johana , ne ki kainennyi ne bo aeng’ ko Mariko .
Ak kimi kaniset ne kimi Antiokia , maotik ak konetik , Barnaba , ak Simion ne kigiguure Niger , ak Lukio ne bo Kurene , ak Manaen ne kigigui koboto kiruogindet Herod , ak Saul . 
Ak ye kiboisiechin Kiptaiyat ak korugutegei , kole Tamirmiriet ne Tilil , Otabanwa Barnaba ak Saul agobo boisiet ne kiaguurji . 
Ak ye kingo kagorugutgei ak kosaei ak kogonoor ichek eunekwak , koyokto koba .
Ak kingo kagoyokto ichek Tamirmiriet ne Tilil , kochorjigei Seleukia ; ak kiba eng’ oloto kobun melit agoi Kupro . 
Ak ye kimitei Salamis , koamda ng’olyotab Jehovah eng’ sunagogisiekab Yahudik : ak kimi koboto Johana ne kiboisiechinoti .
Ak kingo kagobun emet komugul ne kiikwen beek agoi koit Papos , konyorji oloto bonin , maotio ne bo lembech , ne Yahudiot , ne kigiguure Bar-Jesu ; 
ne kimi koboto bounindet , Sergio Paulos , chito ne ng’om . Kiguur chichito Barnaba ak Saul koba ole mi inendet , ak kimachei kogas ng’olyotab Jehovah . 
Ago kigirinda ichek Eluma ng’orindet (amu u noto kainennyi ye kiweech) , kigirinda bounindonoto , kocheng’ei komaas kole si manyor kayanet . 
Ago kinyi Tamirmiriet ne Tilil Saul , ne kiguure Paulo , ak kiichiilji kong’ , 
ak kole , Ee inye ne nyiitat ng’alset tugul ak ng’omnatet tugul ne bo kabeetet , inye weritab oindet , inye bunyotab imanda tugul , mebagaktoi imaas ortinwek che lititen che bo Kiptaiyat ? 
Ak keer nguno anyun-o , mi eutab Kiptaiyat baragung’ung’ , ak iegu kipkoratia , si mata igeer asista eng’ betusiek alak . Ak kiibutyi ngunoto mirmirindo ak mesundeito ; ak kiwendot kocheng’at bik che namoti inendet eut . 
Kingogeer anyun bounindet kit ne kayaak , koyan , kokwong’ agobo konetisietab Kiptaiyat .
Kiba anyun Paulo ak che kimi koboto inendet kobun melit eng’ Papos , ak koit Perga eng’ Pampulia : ak kiwa Johana koweektagei Jerusalem kobagakta ichek . 
Ak kingobun ichek Perga , koit Antiokia ne bo Pisidia ; ak kiba sunagogit eng’ betutab sabato , ak koteb ng’ony .
Ak kingobata somanetab Ng’atutiet ak sirutikab maotik koyokto bounikab sunagogit bik koba ole mi ichek , kolenji , Che kitupche , ngotinye ng’olyo age tugul ne imuchi kotoret bichu , omwa . 
Kotonon anyun Paulo , ak koborjine eut , kole , Ogaso okwek bikab Israel , ak okwek che oiywei Jehovah . 
Kilewen Jehovah ne bo bichu Israel kwanisiekyok , ak kotoror bichoto ye ki bunotik eng’ emetab Misri , ak kiimut ichek komong’ eng’ eut ne kim . 
Ak kimuitochi ichek eng’ atebosiekwak eng’ olo bo kenyisiek artam eng’ ong’atet . 
Ak kingo kagong’em bororiosiek tisab eng’ emetab Kanan , kogochi ichek emenywa koek borotet , eng’ olo bo kenyisiek bogol ang’wan ak konom : 
ak kingobata tuguchu kogochi ichek kiruogik agoi Samuel maotiot . 
Ak kingobata kosom laitoriat : ak kiigochi Jehovah ichek Saul weritab Kis eng’ kenyisiek artam , chito ne bo oretab Benjamin . 
Ak kingo kagoisto inendet , kong’eetyi Daudi koek laitoriandenywa ; ne kibaorianji agine kole , Kaanyoru Daudi weritab Jesii , chito ne iboiboi muguleldanyu , ne tun yaei magutikyuk tugul . 
Ak kiimutyi Jehovah Israel Yetindet , Jesu , eng’ keswekab chichito , ko u arorutiet ; 
ye kiga sib koamji Johana bik tugul che bo Israel , kabatisanet ne bo sigunet , ye kitomo konyo inendet . 
Ak ye ki negit koges Johana bandanyi , komwa kole , Olen a ng’o ? Ma a inendet . Ago ogeero , isubwa age , ne manyoljina atiakyi kweonikab kelyekyik .
Che kitupche , lagokab keswek che bo Abraham , ak alak che mi kwenung’wong’ che iywei Jehovah , kagiyokwech achek ng’olyondoni bo yetunet . 
Ichek che menyei Jerusalem , koboto bounikwak , amu kima nai inendet , anan kutuswekab maotik che kisomani eng’ sabato age tugul , kosuldae kutuswechuto kiruoget ne kiiruokyi inendet . 
Ak nganda kimanyor eng’ inendet ng’olyot ne igochin kome , ago kisom ichek Pilato kole , kebar inendet . 
Ak ye kingo kagoges tuguk tugul che kiga kisir agobo inendet , kochoor inendet eng’ ketit , ak konde kererit . 
Ago kiing’eet Jehovah inendet komong’ eng’ che kibek : 
Ak kigeer inendet eng’ betusiek che chang’ ichek che kitogosu koboto inendet kobunu Galili kobwanei Jerusalem , che nguno ko baorinik eng’ bik . 
Ak kiibwok logoiywek che miach che bo arorutiet , ne kigigochi kwanisiekyok , 
ko u ye kigosuldochi Jehovah lagokyok noto , amu kiing’eet Jesu ; ko u ye sirat eng’ Tiendab Kalosunet ne bo aeng’ , kole , I werinnyu , kaasichin rani . 
Ak ko u ye kiing’eet inendet komong’ eng’ che kibek , ma koweekyingei amu inendet kogeny nunet , kimwa ko u ni , kole , Tun agonin kaberuroik che tililen , ak ko bo iman , che bo Daudi . 
Amu kimwa agine eng’ Tiendo age , kole , Matun igochini neng’ung’ Ne Tilil kogeer nunet . 
Amu ye kingo kagoboisiechi Daudi kiruogutikab Jehovah eng’ ibindanyi , konuuch , ak kigitub koboto kwanisiekyik , ak kogeer nunet : 
ago ma keer nunet inendet ne kiing’eet Jehovah . 
Ingonaak anyun eng’ okwek , che kitupche , kele , kimwawok eng’ chichi nyoetab kaat ne bo tengekwogik : 
ak kiityin imanda eng’ inendet age tugul ne iyani , eng’ tuguk tugul , che koma komuchi koiityok imanda Ng’atutietab Musa . 
Oripge anyun , si manyonjok ne kigimwa eng’ maotik ; kele ,
Ogeero , okwek sasik , okwong’ie , ak olusye ; Amu ayae boisiet eng’ betusiekwok , Boisiet ne magoi oyan matiny , agot ngo mwawok chi .
Ak kingota komandoi ichek , kosom kole , tun ko ta koamji ichek ng’alechato eng’ sabato ne nyonei . 
Ak kingo kagomanda tuiyet eng’ sunagogit , kosub Paulo ak Barnaba che chang’ che bo Yahudik ak che konyiti Jehovah che kiwalak kobunji Yahudik : ye kingong’alaljin ichek , kogiil kole koba tai eng’ mieindab Jehovah .
Ak eng’ sabato ne isubi noto , koyumgei nganaset che negit tugul kole kogas ng’olyotab Jehovah . 
Ago ye kingogeer Yahudik tuiyosiek , koam ng’et kong’ , ak koesio eng’ kimnatet ng’alek che kimwaei Paulo , ak komwa ng’alek che yaachen kochubis . 
Kong’alal anyun Paulo ak Barnaba eng’ nyiganatet , kolen , Konyolu kemwawok korok ng’olyotab Jehovah . Amu ogirindoi , ak oruokyinige okwege ole manyolu onyoru sobondab koigeny , ogeero , kagibe oldab Bororiosiek . 
Amu king’atech Kiptaiyat ko u noto , kole , Kaandein iegu lapkeiyet ne bo Bororiosiek , Si kobiit iegu yetunet agoi tabandab ng’ony .
Ak kingogas Bororiosiek ng’olyondonito , koboiboitu , ak kogonyit ng’olyotab Jehovah : ak koyan tugul che kiga kelewenji sobondab koigeny .
Ak kiyom ng’olyotab Kiptaiyat koronoto tugul . 
Ago kiinde Yahudik ng’alekab chaamset kobogorisiek che konyiti Jehovah ak ko toogunotin , ak bik che eechen che bo nganaset , ak kiing’eet usisiet kous Paulo ak Barnaba , ak koon komanda eng’ kiwotosiekwak .
Ago kilelekyi ichek temburiek che mi kelyekwak , ak kiit Ikonio . 
Ak kinyi alamalyet boiboindo ak Tamirmiriet ne Tilil .
Ak ye kimi Ikonio , koba tuwai agoi sunagogitab Yahudik , ak kong’alal kot koyan tuiyet ne o ne bo Yahudik ak Yunanik . 
Ago kiim Yahudik che ki bistoik sobonwekab Bororiosiek kot kogochi kowech tupchosiek . 
Kitebe oloto anyun betusiek che chang’ ak kong’alali eng’ nyiganatet agobo Kiptaiyat , ne kibaorianji ng’olyotab mieindanyi , ak kogochin koyaak kaborunoik ak kwong’utik eng’ eunekwak . 
Ago kipcheigei tuiyet ne bo nganaset ; ak kinamgei alage ak Yahudik , konamgei alage ak che kiyoktoi .
Ak ye kimachei Bororiosiek ak Yahudik koboto bounikwak kobokyi ichek , kole koyachi ne ya , ak kolach eng’ koik , 
kosib konai , ak kimwechi Lustra ak Derbe , nganasok che bo Lukaonia , ak korotinwek che negite oloto : 
ak kiamda logoiywek che miach eng’ oloto .
Ak kitebyei chito age eng’ Lustra , ne kima ko kimen kelyekyik , ne ki solomwo koboch komi moetab kamet , ne kitomo kowendot . 
Kigas chichoto Paulo kong’alali : ak kingochiilji kong’ inendet chichoto , ak kogeer kole tinyei kayanet ne kimuchi kisoob , 
komwa eng’ kutit ne o kole , Tonon komie eng’ kelyeguk . Ak kitoromben ak kowendot . 
Ak kingogeer tuiyosiek kit ne kayai Paulo , kobolyo eng’ ng’alekab Lukaonia , kole , Kachorjech ge cheptalelisiek eng’ kergeindab bik . 
Ak kiguure Barnaba , Seu ; koguure Paulo , Herme , amu ki ng’alalindet ne o inendet . 
Ak kiget tisiindetab Seu ne kimi hekalunnyi taitab nganaset , tuga ak sinendoik kobwa kurgotik , ak kimachei inendet koboto tuiyosiek kogoito tisieywot .
Ago ye kingogas agobo noto che kiyoktoi Barnaba ak Paulo , kogerer ngoroikwak , ak koruai koba kwenutab tuiyet , koboldos , 
kolen , Murenju , kalya si oyai tuguchu ? Ki bik agachek , che kergei ak okwek , ak kagiibwok logoiywek che miach , si kobiit oweige omete tuguchu matilei kiy ak obwanji Jehovah ne sobei , inendet ne kiyaei kipsengwet ak ng’ony ak nyanjet , ak tugul che mi oloto : 
kibagakyi inendet bororiosiek tugul eng’ ibinwek che kigosiirto , kobendat eng’ ortinwekwak . 
Ago kima tebi buch inendet ama tinyei baoria , amu kiyai ne mie , ak kogonok ropta ne bunu kipsengwet ak betusiekab ruratet , kogochin kobiyong’so mugulelwekwok eng’ amitwogik ak kagasetab ge . 
Ak ki negit kotemene koger tuiyosiek eng’ ng’alechu si mata kogochi tiseiywot .
Ago kibwa Yahudik che kibunu Antiokia ak Ikonia : ak kingo kagolom tuiyosiek , kolach Paulo eng’ koik , ak kochuut komanda eng’ nganaset , kolen kagome . 
Ago ye kitonondos alamalyet ko kayiem inendet , kong’eet , ak kwo nganaset : ak eng’ betut ne kiisubi noto koba Derbe ak Barnaba .
Ak ye kingo kagoamji logoiywek che miach nganasanato , ak ko kagoyai che chang’ koek alamalyet , koweektagei koba Lustra , ak Ikonia , agoi Antiokia , 
kogimitoti sobonwekab alamalyet , kogiili koba tai eng’ kayanet , ak kolenji , kanyol keit bounatetab Jehovah eng’ nyalilwogik che chang’ . 
Ak kingo kagolewenji ichek boisiek eng’ kaniset age tugul , ak kosa eng’ karugutetab ge , konde ichek eutab Kiptaiyat , ne kiga koyan .
Ak kibun Pisidia , ak koit Pampulia . 
Ak kingo kagoamda ng’olyot eng’ Perga , kochortagei Atalia ; 
ak kibun melit eng’ oloto agoi Antiokia , oloto ole kigindae ichek mieindab Jehovah agobo boisiet ne kiga koyai kosulda .
Ak kingo kagobwa , koyum kaniset komugul , komwachi tuguk tugul che kiga koyai Jehovah eng’ ichek , ak ko u ye kiga koyatyi Bororiosiek kurget ne bo kayanet . 
Ak kitebi betusiek che chang’ koboto alamalyet .
Ak kichorgei bik alak che kibunu Judea ak konet tupchosiek , kole , Ngot ko magimuratanak ko u biteetab Musa , ko momuchi onyoru sorunet . 
Ak ye kingo kagotiiyo Paulo ak Barnaba mising’ ak koteebegei mising’ koboto ichek , kolewen tupchosiek Paulo ak Barnaba , ak alak eng’ ichek , kotogosta koba Jerusalem ole mi che kiyoktoi ak boisiek agobo ng’olyondonito .
Ak kingo kagoyomis anyun ichek kaniset eng’ bandanywa , kobun Poinike ak Samaria , komwaitaati agobo che kigowalogis koyan Jehovah eng’ Bororiosiek : ak kiigochi ng’olyondonoto tupchosiek tugul boiboiyet ne o . 
Ak kingo kagoit Jerusalem , kotaach ichek kaniset ak che kiyoktoi ak boisiek , ak komwachi ichek tuguk tugul che kiga koyai Jehovah koboto icheget . 
Ago kitononso alak eng’ kasubikab Parisaik che iyanotin , kole , Kanyol kimuratan ichek , ak keng’at ichek korib Ng’atutietab Musa .
Ak kiiyumgei che kiyoktoi ak boisiek si kobiit kogeer ole teptoi ng’olyondonito . 
Ak kingo kagoteebegei mising’ , kotonon Petero ak komwachi ichek , kole , Che kitupche , ongen okwek ole kigolewen Jehovah eng’ kwenung’wong’ koboch ye bo ui , kole , kogas Bororiosiek ng’olyot ne bo logoiywek che miach eng’ kutinnyu , ak koyan . 
Ak kibaorianji ichek Jehovah ne ingen mugulelwekab bik , kogochi ichek Tamirmiriet ne Tilil , ko u ye kigonech ; 
ak kima ibesiech ak icheget , ye kiitilili mugulelwekwak eng’ kayanet . 
Kalya nguno anyun si otiem Jehovah kot onde chogit kaatitab alamalyet , ne kima imuch koib kwanisiekyok anan achek ? 
Ago kiyani kele kisoruech eng’ mieindab Kiptaiyat Jesu , ko u ye kisoru agichek .
Kosisyo anyun tuiyet komugul ; ak koepchi it Barnaba ak Paulo kotetyin ichek kaborunoik ak kwong’utik che kiga koyai Jehovah eng’ ichek eng’ kwenutab Bororiosiek . 
Ak kingo kagosisyo , kowol Jakobo , kole , Che kitupche , ogaso . 
Kagomwa Simion ko u ye kirutochi Jehovah Bororiosiek eng’ tai , si kobiit kolewenji kainennyi bik eng’ ichek . 
Ak kanamgei nito ak ng’alekab maotik ; ko u ye sirat , kole , 
Ye ibata tuguchu aweege , Ak ateech kogeny gotab Daudi , ne kigolul ; Ak ateech kogeny komoswek che kigolulyo , Ak alum kotonon : 
Si kocheng’ bik che ng’etunotin Kiptaiyat , Ak Bororiosiek tugul che kiguurtoe kainennyu . 
Mwaei Kiptaiyat , ne yaei tuguchu si konaak koboch taunetab ng’ony .
Noto anyun , atile kiruoget ko u ni ale , amata kinyalil achek ichek che bo Bororiosiek che bwanjin Jehovah ; 
ago ongesirji ichek , kelenji kotabanegei muruonindab kanamonik , ak sokset , ak ne bo tuguk che kagiget , ak korotik . 
Amu kitinyei Musa koboch ibinwek che bo keny eng’ nganasok tugul , icheget che amdoi agobo inendet , che kisomani eng’ sunagogisiek eng’ sabato age tugul .
Kogeer anyun che kiyoktoi ak boisiek , koboto kaniset komugul , kole mie kolewen bik alak eng’ ichek , ak koyokto koba Antiokia koboto Paulo ak Barnaba ; choto ko Judas ne kigiguure Barsaba , ak Sila , bik che eechen eng’ tupchosiek : 
ak kisir ko u ni ak koyoktoe ichek , Kisirjini achek che kiyoktoi ak tupchosiek che boisiek , tupchosiek che bo Bororiosiek che mi Antiokia ak Suria ak Kilikia , kigatok : 
amu kogegas kele , inyalilok eng’ ng’alek bik alak che kibunei kwenunnyo , kong’emei sobonwekwok ; bik che kima king’at ko u noto ; 
kagigeer kele mie eng’ achek , che kagechamnyechi , kelewen bik ak kiyokwok koboto chamanikyok Barnaba ak Paulo , 
bik che kigogoito sobonwekwak amu kainetab Kiptaiyandennyo Jesu Kristo . 
Kagiyogu anyun Juda ak Sila , si komwawok icheget agichek tuguchuto eng’ kutuswekwak . 
Amu kigeere kele mie eng’ Tamirmiriet ne Tilil , ak eng’ achek kele , magigesenjok milet ne nyigis kosiir tuguchu nyolu ; 
kele otabanege tuguk che kieng’jin kanamonik , ak korotik , ak banyekab che kagiget , ak sokset ; ngotabanege choto , komieitu eng’ okwek . Saisere .
Ye kingo kagiyokto koba anyun , kochortagei koba Antiokia ; ak kingo kagoyum tuiyet , kogochi baruet . 
Ak kingo kagosoman koboiboitu agobo kagaigaet . 
Ak kiigiil Juda ak Sila , tupchosiek eng’ ng’alek che chang’ , ak kogimit amu ki maotik agichek . 
Ak kingo kagotebe oloto betusiek alak , kounda tupchosiek ichek eng’ kalyet koba ole mi ichek che kiiyogu . 
Ago kitebe Paulo ak Barnaba Antiokia , koneti ak koamdoi ng’olyotab Kiptaiyat , koboto bik alak che chang’ agichek .
Ak kingobata betusiek alak kolenji Paulo Barnaba , Ingeweege nguno kerutochi tupchosiek eng’ nganaset age tugul ole kigeamdaate ng’olyotab Kiptaiyat , ak kegeer ole teptoi . 
Ak kimachei Barnaba mising’ komut Johana , ne kigiguure Mariko , koba tugul . 
Ago kiibwat Paulo kole , ma mie kimut inendet ne kiga kobagakta ichek eng’ Pampulia , ama cham koba boisiet koboto ichek . 
Ak king’eetyo ng’alek che koromen , kot kopcheigei ichegei , ak kiimut Barnaba Mariko , ak kobun melit agoi Kupro ; 
ago kilewen Paulo Sila , ak koba, ko kagonde tupchosiek ichek mieindab Kiptaiyat . 
Ak kobun Suria ak Kilikia , kogimitoti kanisosiek .
Ak kinyo agine Derbe ak Lustra : ak ogeero , kimi age ne bo alamalyet oloto , ne kigiguure Timoteo , weritab Chebyahudiot ne kiiyani ; ago ki Yunanindet kwandanyi . 
Kibaorianjin inendet tupchosiek che kimi Lustra ak Ikonio kole mie . 
Kimachei Paulo chichito koba tuwai ; ak kiimut inendet ak komuratan amu Yahudik che kimi komoswechoto : amu kiingen tugul kole Yunanindet kwandanyi . 
Ak ye kibendi bandanywa kobunoti nganasok kogochi ichek ng’atutik , che kiga ng’at che kiyoktoi ak boisiek che kimi Jerusalem , si korib . 
Kigigimit anyun kanisosiek eng’ kayanet , ak kotesak koitenywa betut age tugul .
Kiba anyun kobun koret ne bo Prugia ak Galatia , ko kagoete ichek Tamirmiriet ne Tilil komwaita ng’olyot eng’ Asia ; 
ak ye kingotorjigei Musia , kotiem koba Bitunia ; ago ma chamji ichek Tamirmirietab Jesu ; 
ak kingosiir Musia , kochortagei Troa . 
Kinyonji anyun ng’ang’utiet Paulo kemoi ; kimi chitab Makedonia ne kitononi , kogoigoi inendet , kolen , Long’u Makedonia , nyo toretech . 
Ak ye kingo kagogeer ng’ang’utiet , eng’ sainato kemach kebe Makedonia , ko kagenai kele kogoguurech Jehovah si kobiit keamji ichek logoiywek che miach .
Kigibun anyun melit kebunu Troa , kitorjige Samotrake , ak betut ne kiisubi noto keit Neapoli : 
ak keng’eetyo oloto kebe Pilipi , ne nganasetab Makedonia , ne ki toogunot eng’ emonoto , ne kiuchi Romanik : ak kigitebe nganasanato betusiek alak . 
Ak eng’ betutab sabato kemandae ormarichet kebe ole negite ainet , ole kigilen oldab saet ; ak kigiteb ng’ony ak keng’alalji kobogorisiek che kiga tuiyo . 
Ak kigasech kobogoriot age , ne kigiguure Ludia , aldaindetab ngoroik che arusen ne birir , ne bo nganaset ne kiguure Tuatera , ne kiilosu Jehovah : ne kiyat Kiptaiyat muguleldanyi , si koepchi it tuguk che kimwaei Paulo . 
Ak ye kiga kibatisan inendet , ak bikab gonnyi , kogaigaech , kole , Ngo kaogeer ole ayani Kiptaiyat , obwa gonnyu , ak otebi . Ak kibirjech kebe .
Ak ye kigibendi oldab saet , kotuiyenech chepto ne kitinyei tamirmiriet ne ng’orsei ne kiipchi kiptainikyik tuguk che chang’ amu ng’orset . 
Kiisubot Paulo kebendi tugul , ak komwaei eng’ kutit ne o , kolen , Bichu ko otwogikab Jehovah ne Toror Mising’ , che mwawok oretab yetunet . 
Ak kiyai inendet ko u noto eng’ betusiek che chang’ . Ago kiarogen Paulo mising’ , ak kowelelgei ak kolenji tamirmirionoto , Kang’atin eng’ kainetab Jesu Kristo ale , mong’u eng’ inendet . Ak kimong’ eng’ sainato .
Ago kingogeer kiptainikyik kole kagobet kamang’unetab keljinenywa , konam Paulo ak Sila , ak kochuut koba taitab bounik eng’ oldab aldaisiet , 
ak kingo kagomut ichek kobwa taitab kiruogik , komwa kole , Inyalili bichu nganasennyo mising’ , ago icheget ko Yahudik , 
ak ineti bitonwek che ma chamdaat eng’ ng’atutik ketaach , anan kisub , amu achek ko ki Romanik . 
Ak king’eet tuiyet kibagenge kobokyi ichek : ak kogerer kiruogik ngoroikab bichoto , ak kong’at kebir eng’ kirokwek . 
Ak kingo kagobir ichek mising’ , kotoorji korgoret , ak kong’at ribindetab korgoret korib komie : 
ak kingo kagonyor ng’atutiet ne u noto , kotoorji ichek got ne bo orit , ak koratyi kelyekwak temeleiywek .
Ago kisaei Paulo ak Sila ak kotienjin Jehovah tienwogik olo bo kemoi kwen , ak kiepchin it ichek kimonjororinik ; 
ak kibotan emet mising’ eng’ sainato , kot kotumdumgei lumeiywekab korgoret : ak eng’ sainato koyatogis kurgotik tugul ; ak kiitiagogis tuguk che kigirate chi tugul . 
Ak kingosiir eng’ ruondo ribindetab korgoret , ak kogeer kurgotikab korgoret ko yatotin , kong’us rotwennyi bo chok , ak ki negit kobargei , kolen kagochililyo kimonjororinik . 
Ago kimwa Paulo eng’ kutit ne o , kole , Ameyachige kiy ne ya : amu kimi yu achek tugul .
Ak kiguur keib taisiek , ak kotoromben kwo orit , ak kiibutyi kelyekab Paulo ak Sila kobotananu eng’ kaiyweisiet , 
ak kiimut komong’ sang’ , ak kole , Kiptainichu , ayai nee si kesorua ? 
Kolenji , Iyan Kiptaiyat Jesu , si kesorun , inye ak gong’ung’ . 
Ak kimwachi inendet ng’olyotab Kiptaiyat , koboto tugul che kimi gonnyi . 
Ak kiimut ichek sainato bo kemoi , ak kounji birutikwak ; ak kigibatisan inendet ak bikyik eng’ sainato . 
Ak kiimut koba gonnyi ak kogochi amitwogik , ak kiboiboitu mising’ , koboto gonnyi tugul , amu kagoyan Jehovah .
Ak ye kingoeech , koyokto kiruogik kiptainikab askarik , kole , Ounde bicho koba . 
Ak kimwachi ribindetab korgoret Paulo ng’alechato , kole , Kagoyok kiruogik kole keundak obe : omong’u anyun ak obe eng’ kalyet . 
Ago kilenji Paulo ichek , Kagobirech eng’ taitab bik , ama kiruokwech , achek bik che ki Romanik , ak kogotoorjech korgoret ; ak nguno komachei koonech eng’ ung’ot ? Achicha , ma u noto ; ago ingobwa icheget komutech kemande . 
Ak kimwachi kiptainikab askarik ng’alechuto kiruogik : ak kiiywei , kingogas kole icheget ko Romanik : 
ak kibwa kogaigai ichek ; ak kingo kagomut ichek kobwa sang’ , kosom , kolenji , Oba eng’ nganaset . 
Ak kimanda eng’ korgoret , ak kiba agoi gotab Ludia : ak kingo kagogeer tupchosiek , kogaigai ichek , ak koba .
Ak kingo kagobun Ampipoli ak Apolonia , koit Tesalonike , ole kimi sunagogitab Yahudik : 
ak kiwa Paulo ole mi ichek , ko u ye kicham koyaei , ak kong’alal koboto bichoto eng’ sabatosiek somok eng’ sirutik , 
kong’ang’jin ak koborjin komie kole kiga nyolji Kristo konyalil , ak kong’eet kogeny eng’ che kibek ; ak kole Jesu nito aamwok , ko Kristo . 
Kiiyan anyun alage eng’ ichek , ak konamgei ak Paulo ak Sila ; ak tuiyet ne o ne bo Yunanik che kigonyiti Jehovah , ak che chang’ eng’ kobogorisiek che toogunotin .
Ago ye kingoam ng’etkonda Yahudik , konamgei ak bik che yaachen che matilei kiy , ak kiiyum tuiyet , ak kong’eet ichek bolatet eng’ nganaset ; ak kibut gotab Jason , komachei kole komut ichek sang’ koba ole mi bik . 
Ak ye kimata konyor , kochuut Jason ak tupchosiek alak koba taitab kiruogikab nganaset , koboldos , kolen , Kagobwa oli kogeny bichu kogowal ng’ony ; 
bik che kagotaach Jason : ak yaei bichuto tugul , tuguk che etei ng’atutikab Kaisari , komwaei kolen mitei laitoriat age , ne inendet ko Jesu . 
Ak ye kingogas tuguchuto , koiim tuiyet ak kiruogikab nganaset . 
Ak kingo kagoname Jason ak bik alak , tuguk , kounda koba .
Ak ne matianit koyokto tupchosiek Paulo ak Sila kemoi koba Berea : ak kingoit oloto , koba sunagogitab Yahudik . 
Ak ki miachen bichu kosiir choto bo Tesalonike , amu kitaach ng’olyot ak kocham mising’ , kosiachi sirutik betut age tugul , si kobiit konai ngo iman tuguchu . 
Kiiyan anyun che chang’ eng’ icheget ; ak kobogorisiek che bo Yunanik che toogunotin , ak murenik che chang’ .
Ago kingonai Yahudik che bo Tesalonike kole , amdoi Paulo ng’olyotab Jehovah eng’ Berea agine , koba oloto agine , ak kowas ak konyalil tuiyosiek . 
Koyokto anyun ngunoto tupchosiek Paulo kot koit nyanjet : ak kita kotebi eng’ oloto Sila ak Timoteo . 
Ago icheget che kiimuti Paulo ko kiimut agoi Atene : ak kingotaach ng’atutiet koipchi Sila ak Timoteo kole koba ole mi inendet kochok , koba anyun .
Ak kingota kogeni Paulo ichek eng’ Atene , koiimak tamirmiriennyi eng’ orinnyi , ye kingogeer nganaset ko nyiitat kanamonik . 
Kong’alal anyun eng’ sunagogit koboto Yahudik ak bik che konyiti Jehovah , ak eng’ oldab aldaisiet eng’ betut age tugul koboto che kituitos ak inendet . 
Ak kituiyo koboto inendet alak che bo ng’omotikab Epikurio ak Stoiko . Ak kole alak , Mwaei nee kipchang’alaini ? Kole alak , U kabartaindet ne bo cheptalelisiek che ter : amu kiamdoi Jesu ak ng’eetyet . 
Ak konam inendet , ak komut kwo Areopago , kole , Tos kimuchi kenai kele nee konetisioni leel , imwae ? 
Amu keipchi itikyok tuguk alak che leelach : noto anyun kimache kenai kit ne iboru tuguchuto . 
(Ak kima kotinyei bik tugul che bo Atene , ak toek che kimi oloto , boroindo ne bo kiy age kobate komwa anan kogas ng’al che too .)
Ak kitonon Paulo eng’ kwenutab Areopago , ak kole , Okwek bikab Atene , kaageer ale eng’ tuguk tugul ogiilige mising’ eng’ sautik . 
Amu ye kiasiirtoi , ak ageer tuguk che osae , anyoru agine kapkorosut ne tinyei sirutichu , BO CHEPTALELIT NE MANAEI CHI . Noto anyun ne osae amongen , aboruok anyun nito . 
Mamenyei hekalusiek che kigiyae eunek Jehovah ne kiyai ng’ony ak tuguk tugul che mitei oloto , amu inendet ko Kiptaiyatab kipsengwet ak ng’ony . 
Ama kiboisiechin eng’ eunekab bik , ko u ne banani kiy , amu inendet ne igochin tugul sobondo , ak kabuset , ak tuguk tugul ; 
ak kiyai eng’ chito agenge bororiet age tugul ne bo bik si komeny ng’ony komugul , ko kagoborji kenyisiek che kiging’at , ak kiwotosiekab meng’otenywa ; 
si kobiit kocheng’ Jehovah , komang’u kole tamangab kotamdamat , ak konyor inendet , nganda ma loo eng’ age tugul eng’ achek : 
amu kisoptosi eng’ inendet , ak kebendoti , ak kemi ; ko u ye kigomwa alage eng’ sirikwok che bo ng’alek che kergei ak tienwogikab kalosunet , kole , Amu ki lagokyik ak achek . 
Ngo ki lagokab Jehovah anyun , ko manyoljech kibwat kele kergei Jehovah ak tahabu , anan feda , anan koita , che kigiyai eng’ musoknatet ak eng’ ng’omnatetab bik . 
Kima mage kiy anyun Jehovah betusiek che kima komi naet ; ago kang’at nguno kole kosik bik tugul eng’ komosta age tugul : 
amu kigochob betut , ne tun iruokyine ng’ony eng’ imanda eng’ chichoto kigonde ; ak kigoborji komie bik tugul agobo noto , amu kiing’eet inendet komong’ eng’ che kibek .
Ye kingogas anyun agobo ng’eetyetab che kibek , kochombil alage ; ago kile alak , Ta kegasun nito betut age . 
Kimanda anyun Paulo eng’ kwenunywa .  
Ago kinamgei bik alak ak inendet , ak koyan ; ki age eng’ icheget Dionusio Areopagindet , ak kobogoriot ne kiguure Damaris , ak alak che kimi koboto icheget .
Kingobata tuguchu kwo Paulo eng’ Atene , ak koit Korinto . 
Ak kinyor Yahudiot age ne kiguure Akula , chito ne bo Ponto , ne kita kobunu Italia , koboto osotiondennyi Prisila , amu kiga ng’at Klaudio kole koba Yahudik tugul eng’ Rom : ak kinyo ole mi ichek ; 
amu ki kergei boisiennyi ak nenywa , kotebi anyun koboto ichek , ak kobois tugul ; amu ki nabik che bo emaisiek icheget . 
Ak king’alali eng’ sunagogit sabato age tugul , ak kochuutu Yahudik ak Yunanik .
Ago ye kingochorgei Sila ak Timoteo kobunu Makedonia , konyonji Paulo kachirjiret ne bo ng’olyot , kobaorianjin Yahudik kole Jesu ko Kristo . 
Ak ye kingogirindagei ak inendet , ak komwa ng’alek kochubis , koleglekta ngoriennyi , ak kolenji , Ingotebi korotikwok eng’ metowekwok ; a tilil ane : koboch nguno ko kawe oldab Bororiosiek . 
Ak kiwa eng’ oloto , ak kwo gotab chito age ne kiguure Tito Justo , chito ne kiilosu Jehovah , ne kinamegei gonnyi ak sunagogit . 
Ak kiiyan Krispo Kiptaiyat , ne ki bounindetab sunagogit , koboto gonnyi tugul ; ak kingogas che chang’ che bo Korintoek , koyan , ak kigibatisan .
Ak kilenji Kiptaiyat Paulo kemoi eng’ ng’ang’utiet , Ameiywei , ago ng’alal inye , amat isis : 
amu ami koboten , ama mi chi ne twain koyaun ne ya : amu atinye bik che chang’ eng’ nganasani . 
Ak kimeny oloto kenyit agenge ak arawek lo , koneti ng’olyotab Jehovah eng’ kwenunywa .
Ago ye kingo kiruogindetab Akayo Galio , kong’eetyi Yahudik Paulo eng’ maget agenge , ak komut inendet kwo taitab ng’echeretab kiruoget , 
kole , Ichuuti chichi bik kole kolos Jehovah eng’ oret ne etei Ng’atutiet . 
Ago ye kimachei Paulo kotwek , kolenji Galio Yahudik , Okwek Yahudichu , nda bo yaitio ng’alechu iman , anan ko bo chalwok ne ya , ta nyolu agaswok : 
ago ngo teebutik agobo ng’alek ak kainaik ak ng’atutieng’wong’ okweget , oyai okwege ; mamache aek kiruogindetab ng’alechuto . 
Ak kion ichek koba eng’ oldab ng’echeretab kiruoget . 
Ak kinam tugul Sostene , bounindetab sunagogit , ak kobir inendet eng’ taitab ng’echeranato bo kiruoget . Ak kima mage kiy Galio ng’alechato tugul .
Ak kingobata ni , ak ko kagotebi Paulo betusiek che chang’ , kobagakta inendet tupchosiek kobun melit kwo Suria , koboto Prisila ak Akula ; ye kiga kocher metit eng’ Kenkrea : amu kiga koarorta kiy eng’ kayosiet . 
Ak kiit Epeso ak kobagakta ichek eng’ oloto : ago kiwa inendet sunagogit , ak kong’alal ak Yahudik . 
Ak kingomwachi kole , kota kotebi ak ichek , koma kocham ; 
ago kingobagaktoi ichek , komwa kole , Aweekyinoge kogeny ngo cham Jehovah , ak kibun melit kwo Epeso .
Ak ye kingo kagolanda Kaisaria , kotogosta kwo kogat kaniset , ak kochortagei kwo Antiokia . 
Ak kingo kagotebi eng’ oloto betusiek alak , kwo kobunot koret ne bo Galatia ak ne bo Prugia , ko u ye rubegei , kogimitoti alamalaik tugul .
Ak kinyo Epeso Yahudiot age , ne keguure Apolo , ne bo Aleksandria , chito ne ng’om ; ak ki kim eng’ sirutik . 
Kiga kinet chichito oretab Kiptaiyat ; ak amu kitinyei kagiiletab ge eng’ tamirmiriennyi , kong’alal ak konet komie ng’alek agobo Jesu , kongen kabatisanetab Johana kityo : 
ak kitoi kong’alal eng’ nyiganatet eng’ sunagogit . Ago ye kingogas Prisila ak Akula , komut inendet kwo oldanywa , ak koborji inendet oretab Jehovah komie kosiir . 
Ak ye kimachei kolanda kwo Akaya , kogimit tupchosiek inendet , ak kosirji alamalyet kole kotaach inendet : ak ye kingo kagoit , kotoret inendet , ichek mising’ che kiga koyan eng’ mieindo : 
amu kiiguiyechi Yahudik komie eng’ kimnatet , eng’ taitab bik , koborjin eng’ sirutik kole Jesu ko Kristo .
Ak ye kita komi Apolo Korinto , ko kagobun Paulo emet kwen , koit Epeso , ak konyor alamalyet : 
ak kilenji ichek , Tos kiotaach Tamirmiriet ne Tilil ye kingoyan ? Kolenji , Achicha , tomo agot kegas ngo mitei Tamirmiriet ne Tilil . 
Ak kilenji , Kigibatisanjok nee anyun ? Ak kile , Kigibatisanjech kabatisanetab Johana . 
Kole Paulo , Kiibatisanis Johana eng’ kabatisanetab sigunet , kolenjin bik kanyol koyan inendet ne isubu inendet , noto ko Jesu . 
Ak ye kingogas nito , kibatisan eng’ kainetab Kiptaiyat Jesu . 
Ak ye kingo kagogonoor Paulo eunekyik icheget , konyonji anyun Tamirmiriet ne Tilil ichek ; ak king’alal eng’ kutuswek che terotin , ak koamda . 
Ak ki olo bo taman ak aeng’ bichoto tugul .
Ak kiwa sunagogit orit , ak kong’alal eng’ nyiganatet eng’ arawek somok , kong’alali ak kolomei agobo tuguk che bo bounatetab Jehovah . 
Ago ye kingouuegitu mugulelwekab alak ak kobistoe , ak komwaei ne ya agobo Oranato eng’ taitab tuiyet , kwo eng’ ole mi , ak kotaban alamalyet , kong’alaljin betut age tugul eng’ skulitab Turano . 
Kiyaak ko u noto eng’ kenyisiek aeng’ ; kot kogas ng’olyotab Kiptaiyat tugul che kimenyei Asia , Yahudik koboto Yunanik .
Ak kiyai Jehovah boisionikab kimnatet che ter eng’ eunekab Paulo : 
kot keipchi che miandos kitambaok ak angok che kiga kotiiny bortanyi , ak kiistogei mainwek eng’ bichoto , ak kimanda tamirmirik che yaachen eng’ ichek . 
Ak kitoi Yahudik alage che kiombenoti , che kilen koon oik , komwa kainetab Kiptaiyat Jesu eng’ icheget che kitinyei tamirmirik che yaachen , kolen , Ayosiewok eng’ Jesu ne amdoi Paulo . 
Ak kimi werik tisabu che bo Skeba , inendet Yahudiot , tisiindet ne o , che kiyai ng’olyondonito . 
Ak kiwolji tamirmiriet ne ya ichek , kolenji , Angen Jesu , ak angen Paulo : ago okwek ko o ng’o ? 
Ak kitorombenji chichoto kitinyei tamirmiriet ne ya ichek , ak konenet ichek , ak koterter , kot komwei komanda eng’ goyoto ach ngor ko kagiguoten . 
Ak kinaak nito eng’ tugul , Yahudik koboto Yunanik , che kimenyei Epeso ; ak kinyor kaiyweisiet ichek tugul , ak kinyor teegisto kainetab Kiptaiyat Jesu . 
Kibwa agichek che chang’ che kiiyan , kong’anyei , ak kobortoi boisionikwak . 
Ak kiib bukuisiekwak bik che chang’ eng’ ichek che kiyaei ng’orset , ak kobeel eng’ taitab bichoto tugul : ak kiit kamanutienywa , konyor kole kiitei fedaisiek elfusiek konom . 
Kotesak ko u noto anyun ng’olyotab Kiptaiyat eng’ kimnatet ak koterter .
Kingobata anyun tuguchuto , komach Paulo eng’ tamirmiriennyi kwo Jerusalem , ko kagobun Makedonia ak Akaya , kolen , Ye kaawe oloto , ko kanyol ageer Rom agine . 
Ye kingo kagoyokto aeng’ eng’ ichek che kiboisiechin inendet koba Makedonia , Timoteo ak Erasto , kota kotebi inendet eng’ Asia ne matia .
Ak king’eet bolatet ne o eng’ betusiechoto agobo Oranato ; 
amu chito age ne kiguure Demetrio , kitang’indet ne bo feda , ne kiitanyi kanamonik che bo feda che bo Artemi , ne kiipchin tuguk che chang’ kitang’ik ; 
che kiiyum kibagenge koboto bik che kitinyei boisiet ne u noto , ak kolenji , Murenju , ongen okwek ole , bunu magornatennyo boisioni . 
Ak ogeere ak ogase ole , ma eng’ Epeso kityo , ago negit Asia tugul , kagochuut bik che chang’ Paulo-inito , ak koweechi , kolenjin , choto kigiyae eunek ko ma cheptalelisiek : 
ak ma kele kityo biitu bichiindab sasisiet ne kisasei boisiennyo ; ago kiiti kele ma kiy hekalutab cheptalelit ne o ne kobogoriot Artemi , ak keistoe inendet teegistannyi , ne koilosu Asia tugul koboto ng’ony .
Ak ye kingogas nito , konerekso inne , ak kobolyo , kole , O Artemi ne bo Epesoek . 
Ak konyi anyun nganaset bolatet : ak koruai kibagenge oldab ureriet , ko kagonam Gaio ak Aristarko , bikab Makedonia , che kibendoti ak Paulo . 
Ak ye kimachei kwo Paulo orit ole mi bik , ko ma kochamji alamalyet . 
Ak kiiyokto ng’olyot bik alage che eechen che bo Asia , amu ki choronokyik , si mat kogoitogei kwo oldab ureriet orit . 
Kiboldos anyun alage , komwaei ni , komwaei alage kit age : amu kibiit bolatet eng’ tuiyet ; ak kima kongen che chang’ kit ne kiigochi kotuiyo . 
Ak kiimut Aleksandro komong’ eng’ tuiyet , kogoito Yahudik inendet . Ak kiiborji Aleksandro bichoto eng’ eut , ak kimachei kosorgei eng’ bichoto . 
Ago ye kingonai kole inendet ko Yahudiot , kobolyo tugul eng’ kutit agenge , eng’ olo bo saisiek aeng’ , kolen , O Artemi ne bo Epesoek . 
Ak kingo kagomwachi sirindetab nganaset tuiyet kosisyo , kole , Okwek bikab Epeso , tos mi ng’o ne maingen kole nganasetab Epesoek ko ribindetab hekalutab Artemi ne o , ak kanamwet ne kiibut kobunu barak ? 
Ak ngo magimuchi ketiiyo agobo tuguchu , ko kanyol osisye , mat osartae ng’olyo . 
Amu kaomutu bichu , che ma rebikab hekalusiek ama chubei cheptalelinnyo ne kobogorio . 
Ngo tinyei anyun Demetrio ak musogik che mi koboto inendet , ng’olyo agobo chi , ko yatotin kapkiruogutik , ak mitei bounik: ingoruokyin anyun ichegei . 
Ago ngocheng’ okwek ng’olyo agobo tuguk alak , ko tun kilititi eng’ tuiyet ne cham komi . 
Amu mi bichiindo ne tos kiruokwech agobo bolatet ne bo rani , amu mami kito ne bo : ak magimuchi ketetu kiy agobo tuiyoni . 
Ak kingo kagomwa ko u noto , komwachi tuiyet koba .
